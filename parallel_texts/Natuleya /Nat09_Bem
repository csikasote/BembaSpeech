Nga cakuti twafilwa? Amafya yali palupwa lwakwa David Ukuba umusambi no kupanga abasambi Fyakumwenako kucilonganino icilekula Youth Corner: Langa lelo wilufyanya! Marriage Corner: Ukuponya amafumo Ukulanda na Lesa ... na fimbi

Natumfwe umulumbe. Muli ifintu ifikankala ifyo mungasambililamo.
Cintu cayanguka ukucita icintu lelo icakosa ukufilwa ukucibwesha.
Cilemoneka kwati cakusekesha, lelo mucine cili icabula amano.
Ubwasuko bonse bwalaba mulyashi ilyacitike akasuba kamo mu mpanga.

ICIBUMBA CIKALAMBA
Ubwina nama bwalikalipe nganshi. Icakuti bansofu balapyola napyooo, ba Nkalamo nabo pakubuluma, balati muuu, muuu. Bacimbwi bati fye na uwiii, uwiii, kumfwa insoka yena pakulila yati fye sii, sii, sii, bakolwe bena balapapa fye pakumona icibumba cikalamba mumpanga yabo.

Cali icitali nganshi icakuti nangu niba ndyabuluba teti bafike pa mpela ya ici cibumba. Kabili cali icitali nganshi icakuti nelinso ilyatwa teti limone pa mpela yaici cibumba. Cali cibumba icafukumana kabili icikulu nganshi.

Elyo ba Cipembele pakuilishanya balati, ‘’Mwamona ifwe batushila kuno kumpanga yacilaka, ukwaba fye ulukungu, kumusesenga weka weka, pantu bemba ashala kuli bushilya bwacibumba”

Ba mfubu nabo ba ankulako abati, “ekuli necishiba camatuwa, imiti nefintelelwe”.

‘No mulemfwe uteku’ eba colwa mukwankulako. Bakolwe nabo abati, “mukwai naba kokonati abotulya, bushe teti tucite pocimo?”

Awe ba Nsofu pakwima balapakuula namatwi yabo balang’onta, abati, ‘’Mukwai ico tulefwaya kupanga inshila muli ici cine cibumba.’’

Bakolwe pakusuminisha abati "Cishinka, ninshila fye iingapula mucibumba eyo tulekabila cibe fye ifyo fine mukwai. Mwandini citenipo ncimo." 

Nobwinanama bonse bwaankwila fye capamo abuti: “endesheni bansofu kabiyeni citobeni.” 

“Ifwe twakulamisunkako“, e bakolwe.

Awe bansofu mwishiwi lyabukali balapyolela fye mumwango mwishiwi ilikulu abati "Nifyo fine mune kolwe wasosa, icibumba icili nga cilya cilekabila icifuba icakosa nga mapeya yandi."

Awe bansofu epakushilibala balakola umwela baipompa ...

... nokuitunkanika nokufina kwabo balilibala napacibumba umuku wacimo, uwacibili, uwacitatu balati na opuuu matota, opuuu, opuuu.

Mukwai, ninshi ubwinanama bonse bulelumba nokukoselesha, abuti Tiyeeee. Awe icibumba tecakupona nakalya, basuka bansofu balatusha balalolesha amapeya ninshi nayasukuka.

Apafumine baKolwe abati, ‘Aleni bakalamba esheniko nakabili namaka ukucisunka!’.

MWAISENI
Kuli Bakabelenga besu!
‘’Ukupanga Abasambi !’’
Icalenga ukuti tutwalilile ukukwata abantu muno calo abakwikalamo mulandu wakutila twalikwata abantu abo abakwata abana abo bakansha ifyakusunga ubuumi bwabo bwino bwino. Abo nabo ilyo bakula nabo bafyala abana abo bakalakansha. Ici capilibula ukutila inkulo imo yabula ubupe yapelwa ubwakuba nomweo yabupela kunkulo iyakonkapo mukumona ukuti abana babo bakanshiwa ukuba abantu abengaisunga nokuba abakwafwilisha abantu muncende umo baleikala.

Munshila imo ine ukusanduluka nokumona pabuyo bwakuntanshi fyapelwa kucilonganino. Shikulu Yesu Kristu aitile uyu mulimo , ‘’Ukupanga abasambi’’. Aebele abantu abo akanshishe pamyaka itatu ukuya nokulenga abanko shonse ukuba abasambi bakwe, (Mateo 28:19). Kabili efyo Timote aitilwe nokukanshiwa nomutumwa Paulo pamo nabalumendo banankwe bambi – abo Paulo alecetekela ukucita cimo cine kuli bambi - (2 Timote 2:2). Abantu abakalamba nangu abena kristu abakwata ubwishibilo balaposa inshita namaka yabo ukusha babika ubwishibilo bwabo mubena Kristu abanomba- ngenshila Lesa afwaya iya kukulilamo Icilonganino nokucilenga caba icaikatana, icilekula kabili icashipa - (abena Efeso 4:11-16).

Pebula ilyakubalilapo, namumona icikope camwana umukashana uyo uulesunga abana banankwe. Kabili namumona mucikope cimbi intungulushi iyo ilebomfya inshita yaiko capamo nomubomfi wanomba. Ici cakutukoselesha ukubomba umulimo Shikulu Lesa atubikila pano calo ukubomba, ekutila ukuposa inshita yesu mukwafwa abanensu mukubakula nokubalenga ukuba abasambi.

Icilefwaikwa ukucitwa
Ngefyo ukushingashinga kulemoneka mumulimo wakupanga abasambi mufilonganino fyesu efyo nobuyantanshi bwa kusabankankanya “Natuleya” buli pamyaka ibili iyapita. Kuli ifintu ifingi ifyalenga. Eico ukufuma ino nshita ulu lupapulo lwesu ulwa “Natuleya” lyakulapangilwa ku Luapula Province, uko kwaba Ifilonganino ifingi ifibelenga ili pepala lye lyashi kabili ukuli mupepi nemisumba ikalamba uko tushita ifibombelo. Ukufuma pali ili pepala lye lyashi ilyalenga pabula (9) natubwelela kumusango twatendeke uwakulafumya ilipepala lyelyashi panuma yamyeshi itatu nga inshila yakusekesha bakabelenga besu abo abaleya balefulilako fye. Mukwai tulemilomba ukuti mupepele abantu bonse abali mumabumba aya lekanalekana ayalebombela mukupekanya, ukupanga nokusabankanya, ukubikapo nabakalemba bamalyashi nabakelula. Bonse tulesambilila, kabili bonse cila umo umo twalikwata ifintu fimbi ifyakucita mubwikashi bwesu. Eco bonse tulekabila Lesa ukutupela amano namaka ayakubomba uyu mulimo.

Kabili twalisangako ipepala linono ilyelyashi ilitwa “ Nombaline” umo mwingabelenga ubunte ukufuma kubantu abalekanalekana mpanga yonse pano isonde. Eico mulelisanga natubika ilipepala muli cila lupapulo lwesusu kuli cila kabelenga onse. Namukwata insambu yakubalembela ukulapoka ututumapepala ukufuma kuli bakalemba ba Suni magazine.


