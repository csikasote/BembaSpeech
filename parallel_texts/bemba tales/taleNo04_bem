Patile akantu.  Cimbwi na Kalulu balaengala pamo pene.  Kuti uko balepita, baleti ‘we mwipwa’ ati ‘we yama’, ifyo fine.  

Ubushiku bumo, Icimbwi calefwa ya ukupa. Calimine ubulendo ukuya ku mushi umo. Kulya kwine caile kobekela no mwanakashi umusuma sana.  Uyo mwanakashi mukwai kuti nga alebeka apa, cipesha mano na kalupande pa mukoshi.

Awe mukwai bwangu bwangu Cimbwi alibwelelemo kuli Kalulu nokuya mushimikila ilyashi ukutila kuntu aile, alisha aupako umwanakashi umo umusuma.  Awe Kalulu mu mutima ebele, “ala, Cimbwi eo ope, ine nine nshalefye iyoo?  Kanofye ninshi nkamukonka nkayemona.”

Ahaa, kutifye ilyo baleya mukwai, kanshi ka Kalulu na katangila nako, ukuyafika kulya kwine, kebele, “nga ulya mwanakashi alebeka palya?” 

Nabo bebele, “ni muka Cimbwi aupilefye masoshi.” Ebele, ‘uuhu, kuno kwa lyafya, Cimbwi eo ope umwanakashi, nine aishile upila, pantu ulya ni ‘boyi’ wandi, alampapa konsefye uko tuya.  Kabili neli line nacisa, mushile ku mbali ya mushi, ine nga nafumapo mulemona alefika.”       
          
Awe kuti cine cine nga mulya, cilya afumapofye, Cimbwi nao uyu asuma. 
Kuti ati nje njisanse ku mwanakashi. Ebele “ataa….. niwe wine we Cimbwi we buya, kanshi niwe boyi wakwa Kalulu.  Ifwe teti tupwe kuli iwe, tuleupwafye kuli Kalulu, pantu niwe umupapa, niwe boyi wakwe.” Awe mukwai palya pene cine cine, kubula mukwai no mwanakashi ulya wine nokuya aya naku mwabo. 

ICimbwi cati cumfwe cebele uwiii!  Tepabukali bulefumina namu myona.  Cimbwi alabwelelamo naku mushi uko ashile Kalulu.

Awe kuti ashiya fika kulya, kanshi nako ka Kalulu na kalotela.  Kaletifye kashimumonafye, kalateta no kuteta. “Uuhu, uuyu nafwa shikulu eee!” 

Awe kuti palya pene Cimbwi ebele, “iwe we mulwani we, uleteta no kuteta ubufi, waile bepa ku mushi ukutila Cimbwi eumpapa, bushe cine cine nine nkupapa.  Ata, we muntu iwe, ima tuleya!”

Nako kebele, “awe shikulu amaka ine nayapwa, ngacakutilafye mukwai akumoneka uwakumpapa, nga naya ikanina pa kanwa kandi, yangu abantu tabakwata uluseee, nafwa ee.”

Cimbwi mubukali ebele, “isa iyewe, imatuleya kumushi” Kabula ne  cimuti ca kusuntilako. Kalayenda panono panono. Nomba pantu Cimbwi alefwaya ukufika bwangu ebele, “ima kanshi tukupape.” 

Awe mukwai baima balupita, baima balaya, bayafika mukwai na ku mbali ya mushi, Icimbwi cebele,  “nomba iwe ika, ufume nomba panuma yandi, endesha, apa pena ulesunta.” Kalulu ebele, “nakuba ubepelefye, ubepelefye mwandi, awe kaisa bula ne cimuti, ka mukonsa namu  nsekete.” 

Icimbwi cati nokuti, uwiii!  Catonkola ulwine lwine pakati ka mushi, abantu bebele nokuti, “uyoo, uyoo, uyoo Cimbwi uyoo, cine cine kanshi eupapa Kalulu.  Ata bane.” Awe mukwai, atonkola ulwine lwine ukwisa fumina nomba pakati ka mushi.

Ka Kalulu kaisa toloka napa butala, kabwelela na mu mushi kebele, “tamumwene!  Bushe nale mubepa?  Ala efyo caba nifilya fine pefye.  Cilya nici boyi wandi, eci mpapa.”

Elyo nomba letenifye no mwanakashi ulya.  Kabula no mwanakashi ulya mukwai kaupa.

Ala ekulya nomba mu mwena mukwai Icimbwi, bushe cilamoneka pa nshita ya kasuba tacimoneka iyoo, cenda ubushiku, ku mulandu wa nsoni shila cikata.  Nomba nga caisa ubushiku, elyo calasekafye ati “eehe, eehe eehe, balimpokolola umwanakashi.”

 Ala efyo cali mukwai, filya tabacita.
