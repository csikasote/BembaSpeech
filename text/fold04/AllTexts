## Patile akantunse. 
## Imfumu yalitekele icalo. 
## Nga fino fine ifyo twaikala mu calo tamubula abatuntulu ne finangwa.  
## Mu calo umo, mwali abana ba mfumu neco cine icipuba. 
## Efyo baishile landa ati, bane mailo tukaya mukutola amasuku.  
## Tiyeni tukaye.  
## Awe baishile lala ne ng'anda imo.
## Bwaisaca ulucelo, baya ku masuku.  
## Awe baleyafye bafika.  
## Basanga amasuku, batola.  
## Baendako filya fine batola. 
## Awe efyo icipuba mu kwenda filya caisa mona akamuti akasuma sana, 
## cebele kwena akamuti aka kasuma, nalasenda.
## Nomba ninshi abana ba mfumu baletolela kumbi. 
## Balecita filya, icipuba cile asukilafye kumbi. 
## “Yaa, ici no bupuba bwa ciko lelo caluba tacamoneke.  
## Elyo cile umfwikila ukutali sana.”  Awe baita zelo.
## Awe efyo aishile, akalolesha akamuti aka.  
## Ati kwena aka kamuti kasuma.
## Awe efyo baishile isa, ukwisa mona akamuti ako ninshi nakatwala indalama.
## Abana ba mfumu bebele, 
## “icipuba ici ecingakwata akamuti aka, twalacipoka, cilefwaya nangu tacilefwaya.”  
## Awe efyo baishile bula akamuti ako, ne ndalama shonse shaluba noko shaya.
## “Awe nakena akamuti efyo katampa ifi, kalufyanya.  
## Awe nakabili feshiti tucibwekeseshe ici cine tucimone ifyo calacita?”
## Awe ba cipela icipuba.  
## Awe indalama nashena shabwekelamo. 
## “Ahaa, cabipa!” Awe efyo batampile ukuya, baleyafye, baleyafye. 
## “Nomba calaba shani, pantu twalafika ku mushi?  
## Elyo nga twafika ku mushi tacawame baleya balande ati icine ca aka akamuti ni ci icipuba,
## kanshi katu cikatefye tucume.”
## Efyo baishile mwikata, bamuma, bamuma.  
## Akamuti nakena kalifye ne cipuba.  
## Efyo baishile fika baisa fika mu mushi.
## Imfumu aiti, “Nishani?”
## Ati, “uko twaciya, twaisa tola aka kamuti, nomba ici icipuba cilefwaya citupokolole!”
## Bebele, “awe tacamupokolole.  
## Kanshi ba kapaso bilenimo imbila.  
## Abekala calo mukolongane, twishibe abene ba aka kamuti.” 
## Awe efyo ba mushika baishile bila imbila, babila abantu bakwa Lesa bakolongana nge bumba.
## Efyo baishile landa ati, 
## “kanshi mwebo, so webo we cipuba pakukwata aka kamuti, waka mwene shani?”
## Icipuba ca londolola.
## Nga imwe mwe bantu cali shani? 
## Na bena abatuntulu balondolola. 
## Bebele, “yaa!  Kanshi ishibeni ifyo mwalacita.”
## Awe efyo abatuntulu baishile eshako, awe kakana akamuti. 
## Awe efyo icipuba caishile, we cipuba twishibe nga ka muti kobe, ilyo waishile kamona ifyo caishileba?
## Awe caisa tondobola:
## Kati kandi, kati kandi, eko namwene neka,
## kati kandi; kati kandi,
## kati kandi eko namwene neka,
## kati kandi.  Kati kandi,
## kalima lubumba, lubumba
## ku mfumu kalaya;
## kati kandi,
## kalima lubumba, lubumba
## ku mfumu kalaya.
## Awe akamuti ka kaena, katoloka, katoloka no lupiya ulufulile.
## “Kanshi umwine wa kamuti, nici icipuba, mwebo tekamuti kenu.”  
## Akashimi epo nakomfwilile.
## Patile akantu. 
## Kwali umuntu umo ishina lyakwe ni Chomba Nsangwa, aikele eka pa mutanda na mwane.  
## Uyu muntu alepepa sana ibange. 
## Kuti nga alifokola mukwai ninshi capesha na mano.
## Ubushiku bumo, mwane alipwishe ukutila, 
## “ kanshi tata ifyo mupepa lyonsefye finshi?” 
## Wishi atile,  “fyamba mwana wandi.  
## Nga nafwa, naiwe wine efintu ukalapepa.  
## Taumwene ine na ikalafye neka pa mitanda!”
## Elyo aebele mwane ukutila, 
## “twende, nje nkulange umo nabyala icamba.”
## Ilyo bafikile, basangile inama nashifunaula. 
## Umutima walikalipe!  
## Ali ilishenye ebele, 
## “ne sembe nshakwata, nga nashi konka ishi nama, nomba cisuma, nkanje ku mushi wa bantu, nje njashimeko isembe.” 
## Ninshi abe nasenda ne sabi lyakwe, afika pa mushi mukwai atula ne sabi nga filya.  
## Ala ashima ne sembe ku banankwe abali pa nsaka. 
## Kanshi uku kwisabi nalyo, imbwa epo yapona yatutwila. 
## Aisa tulumuka ebele, “yangu!  Yangu ne mwine isabi lyandi.  
## Kabili njikala pa mitanda, eka munani nshintililemo mulempelafye isabi ne mwine.  
## Mulempelelamofye pa kashita kene kano.”  
## Nabo bebele, “awe mune isabi tatwalimone kanshi sendafye imbwa ine iyoo.” 
## Awe akulika ne mbwa.  
## Nokuya alaya ku mushi umbi.
## Kulya nako alaipusha ebele, “naisa bane ku kwashima isembe.”  
## Umo acili alelanda, ing'ombe nayo uku mukwai pa kumfwa iciwowo ca mbwa, yaisa leka nakwi bondo ukutila napa myona na mpaaa.  
## Awe imbwa yanyusa nokulu.
## Umwine ebele, 
## “yangu, yangu, yangu, ne mwine mwa njipaila imbwa kanshi ne sembe lyenu nalibe, 
## Mulempelelamofye ilya ine imbwa yandi filya fine yali.” 
## Abantu bebele, “O ho, tatwaimone imbi mumpenifye ing'ombe ine.” 
## Awe nelyandya, nelya bushe, akaka ne ng'ombe yakwe.  
## Chomba Nsangwa alaya naku mitanda ku mwakwe.                                                                                                                                        
## Abulile ing'ombe mukwai, aiposa nape lungu yalalya. 
## Kanshi imfumu nayo kuntu yatulile ilelunga.  
## Yati nokuti, “bantu bandi shaleni pano nje ndase Insefu ilya pe lungu.”  
## Epo yakwesekela imfumu pe lungu kuti fyapya, ala mukwai, yalekako naku mushindo ne ng'ombe yapona na filya.
## Chomba Nsangwa ashimona ebele, 
## “yangu, yangu, ne mulanda cine cine banjipaila ing'ombe yandi!  
## Awe mwe mfumu mulempelelamofye ing'ombe yandi ne mwine iyabafye filya fine yali?
## Imfumu yebele, 
## “ala mune nsha cishiba. Na cilafwaya nkupelelemofye ici.” 
## Nao Chomba Nsangwa akana ebele, “awe ndefwayafye ilya ine.”  
## Imfumu nayo aiti, 
## “kanshi nkakupelekofye mba umushi uyu obe, ne fitekwa fyonse fyobe pamo na bantu bobe, bonsefye aba bobe.”
## Umuntu ulya ebele, “cawama kanabesa.”   
## Bwaisaca, Chomba Nsangwa atumine abantu bakwe ukuya ipaya inkalamo, awe balipeye, bafundako no mukupo ba muletela. 
## Abebele kabili ukuti, 
## “aleni mufwike uyu mukupo kuli sawe mu mubilile alemonekafye nge nkalamo mukuti alebobwela imbushi shandi bwino.”  
## Awe bacitile ngefyo fine.
## Pati papite inshiku, abantu bambi baishile mona no kusanga inkalamo ilebobwela imbushi, baile fisha no mulandu ku mfumu.  
## Bebele, “ulya muntu mwapela ulya mushi, alikata inkalamo eibobwela imbushi shakwe.” 
## Imfumu yebele, “ala! Umusha ulya ewancile, kabiyeni naine kanjikatileni.”
## Awe abantu emo basokokela mu mpanga.  
## Kuti ngomu, ba mwikata kakole, baisa muposa na mwicinka lya mfumu.  
## Kuti imbushi shalilamo no mupyelele ubushiku bonse.  
## Imfumu yebele, “eya, na ine inkalamo yalabobwela.”   
## Kuti ulucelo bati besuleko, basangafye imbushi shonse ati upuu, nashiliwa.
## Kakole nao aisa lompoka mwicinka, kuti umuntu umo ati apishanyefi ayawa, asuka kakole afulumukila na mu mpanga. 
## Imfumu, tepa bukali iyoo, yebele kekateni ulya muntu pa ku mbepa.                                                                                                                              
## Kanshi Chomba Nsangwa mukwai natesha kale no mulandu ninshi alifula ne cela, aebako no muntu umo ukutila, 
## “ku musumba nga umulandu wapwa, ndeya yanga, elyo uye bula isembe uye unkome mu mutwe, wa umfwa?” 
## Umuntu ulya ebele, “endi mukwai.” 
## Ilyo bailefika ku musumba, imfumu yaebele Chomba Nsangwa fyonse ukutila mona nomba ne mbushi shandi nashiloba.  
## Niwe walenga.  
## Chomba Nsangwa alikene ebele, 
## “iyee, iyoo mwe mfumu, kwena amunjipusha, nga nalimupele umuti, ne mbushi shenu, ngata shifwile iyoo.”
## Imfumu yebele, “cisuma mune kabiye, ukangashimeko sawe obe akese mbobwelako imbushi shandi.”  
## Nao ebele, “endi mukwai.  Nomba mwe mfumu kantale nyange.”
## Imfumu yebele, “ale yanga.”  
## Awe aeba na bantu bakwe ati mule numba amuti: Chomba Nsangwa, Chomba Nsangwa mukoma isembe katongami
## Awe bala mulumba.  
## Kamo kaisa ima ne sembe kuti na mu mutwe wakwa Chomba Nsangwa na mpaa.  
## Awe ati nokuti,  “natuleya bantu bandi.”
## Imfumu ishimonakofye yebele,  
## “ala, umushafye uwandi lelo, ewingeba kome sembe mu mutwe no kufwa iyoo, aleni bantu bandi naine nkomeni, nshafwe.” 
## Abantu bebele,  “ala iyoo mwe mfumu, capesha na mano lekeni, lekeni.”  
## Abantu bebele, “aleni lekeni mukwai.”
## Imfumu yebele, “Inkomeni fye!” 
## Abantu batampa namalumbo., “Chikolwa, chikolwa, chikolwa!”  
## Umo nokubulesembe namu mutwe nakasa, awe nakunkutu panshi, imfumu yanyunsa nokulu. 
## Ala fintu tumona ku menso filoca.  
## Chomba Nsangwa asangwike imfumu.
## Patile akantu. 
## Insala yaliponene mu calo, abantu ifya kulya tabalekwata iyoo.  
## Awe abaume ilyo baupile abanakashi kwisa landa  
## “we mukashi wandi apo insala ya cilamo, kankulobolemo ilinso.”
## Abakashi bebele, “kuti mwandobolamo shani ilinso?”  
## Ati, “Awe ili line ilinso lyobe, tukaya libyala mu mpanga, pakuti likaletwala.”  
## Awe efyo umukashi asumine, bamulobola ne linso.  
## Awe efyo baile byala ilinso mu mpanga, no kumena lyamena.  Likulafye, likulafye.
## Awe mukwai talyakokwele nokutwala, lya amba nokutwala.
## Abakashi bebele, “awe balume bandi katukamone ilinso limbi kuti lya twala?”
## Ati iyoo, we mwine wa linso teti uye pitako pantu kuti uleumfwa icifukushi ku mulandu wa linso lyobe. 
## Abalume bebele, “ine naya nkalenguleko!” Elyo abalume baimine baya mukulengula ilinso. 
## Awe basanga ilinso cine na lipya no kupya.  
## Bayamba ukwimba ulwimbo.
## We linso lya mukashi, pona amasuku, Pona nkutole, Ngefyo ponailaee, pona, pona amasuku, Pona nkutoleee. 
## Awe ilinso mukwai lyalukusha, lyalukusha, awe abalume abo batola, batola no museke waisula, awe baikala na mwisamba lya cimuti, balya, balya, balya, balya, 
## bebele nshabatwalileko pakuti beisukilapo ati icitwalo nacicita shani, na cipya. 
## Awe babula ne linso ilya shelepo mu museke, bashala balibika na munshi ya cimuti.  
## Awe, baya pita namu tubowa basaba no tubowa, tubowa eto banukula batwalila abakashi.
## Abakashi ati, “mwe balume nishani uko muya, talilatwala ilinso?”
## Ati, “awe elyo litampileko ukufisha ubuluba!”
## Awe abakashi ba bapelafye utubowa eto balya na bana. 
## Awe cila bushiku, abalume bacita ati nga baumfwa insala bapitilako beka balya elyo basaba no tubowa eto banukula batwalila abakashi.
## Elyo abakashi bebele, 
## “awe nebo abanandi balilanda ati ilinso tulalyako fwebo lyalipya no kupya nomba mwebo lyonsefye nga naeba ati 
## tuleyako bonse imwe ku kana ati iyoo nshilefwaya iwe ulepitako, 
## ukalaumfwa icikonko ku mulandu wa linso lyobe.”
## Abalume bebele, “ Awe ilinso ilyo koma lyabafye na mupepi no kupwa.” 
## Abakashi nomwana efyo balelyafye ubowa bashitata ngafuma kumpanga mukumonelinso.
## Akana kebele, “Ba mami ine nomba nkakonka nkayemona ba dadi uko baya. Ba dadi ilinso lya lipya.”  
## Awe akana efyo kaisa landa “kwena lilya line baleisa babuke, ba mami mwise mu mbusheko.”
## Awe bawishi ku maca babuka.  
## “Mwe bakashi naya!  Utubowa ngata ucelele mu mpanga teti ubusange, kuti wasanga nabupwa.”
## “Ooho, kabiyeni.”
## Awe akamwana ba katinisha banyina na kena kabuka.  
## Efyo bawishi ba amba ukulaenda, ukulaenda, nga balolesha kunuma, akamwana kafisama.  
## Awe, baenda, baenda bafika mu mpanga.  
## Akamwana nakena kebele, “palya apo bakonekela palya naine epo ndekonekela.”
## Awe efyo bawishi baenda, baenda bafika napa muti.  
## Akamwana nakena kaikala na munshi ya cimpusa ca cimuti.  
## Kamona bawishi ba amba ukwimba.
## We linso lya mukashi, pona amasuku, Pona nkutole,
## Ngefyo ponailaee, pona, pona amasuku, Pona nkutoleee. 
## ewe efyo ilinso ilyo mukwai lyalukuta, lyalukuta, abalume, abene ba balume, batola, batola, batola, batola, baisusha umuseke,
## awe baikala mwi samba lya cimuti kulya, kulya, kulya, 
## kulya nafuti babika mu cimpusa bafisa, 
## basendakofye umuseke bapita mu tubowa.
## Akamwana palya apo kekele kebele, 
## “kanshi ba dadi ilinso lya lipya elyo ifwe tulale insala ilyo ne linso bolobwele ilinso lyaba mami.  
## Iyoo nafwe ili ilyo basha bafisa naine ndesenda.”
## Awe lilya bawishi bafumapo, 
## lilya ba amba nokupita mu tubowa, akamwana kabula ne linso bawishi bafishile, kalya, kalya, kalya, kalya kaikuta. 
## Kebele nomba ili ilyashala, kansendele bamayo pakuti nabo baye balyeko baye basumine ati ilinso lya lipya. 
## Awe akamwana kalungamikefye ne nshila takasemukile, katwala kuli banyina.
## “Mayo ilinso moneni, ilinso lya lipya.” 
## “Kanshi bawiso eco baleinina, ifwe tuleonda!”
## Ati, “Ba mami lya lipya nomba no kupwa lya lapwa lishelekofye linono.”
## Banyina bebele kanshi, “We mwana wandi tuye apo tabalabwela, 
## pantu nga baisa ishiba ati ilinso bashile bafisa natulya, 
## bakaya lukushafye lyonse.” 
## Efyo baimine umwana na banyina, basenda no mwakusendela.
## Awe bafika kulya kebele, “bamami lekeni nyimbe ulwimbo ba dadi ba cilaimba.”
## We linso lya mukashi, pona amasuku, Pona nkutole,
## Ngefyo ponailaee, pona, pona amasuku, Pona nkutoleee.
## Awe limbifye ilinso ku cimuti lya lukuta, lya lukuta, lya lukuta, lya lukuta, awe banyina kutola, 
## bebele we mwana wandi mpaka lyonsefye tulukushe ku cimuti, 
## akwimbafye, umwana aleimbafye, 
## awe mpaka ne linso lyonse ku cimuti lya pona. 
## Lilya lya pwisha ukupona nomba balonga, 
## limbi bayafisa no kufisa limbi basenda napa mutwe, 
## ati twalabwela icungulo nga bafumapo, twise tusende twimbe icilindi emo tufise. 
## Awe efyo baile ku ng'anda kulya. 
## Bebele ifi tatulafika ku ng'anda, 
## tupite ku mumana pakweba ati beshibe ati niku mumana bele.
## Efyo bapita ku mumana, awe basambako, notusamu bakwete, ba washa washako, efyo baya ku ng'anda.  
## Awe bayasanga abalume na besa.  
## Baamba ukulabakalipila, 
## "imwe bana mwana apo njishile ubutali, lelo nikwisa mwile, mwe bashiselapo no kusela"?
## Ati, “awe naciya mu kutamba kuli abo baciba ku mumana uku balekula isabi eko naciya tamba.”
## "Kwaliba isabi uko bakula kuno takwaba icipowe calipona.  Takwaba isabi.”
## Ati, “awe eko bali abeshile na masumbu abati babweseshemo isabi mu mumana.” 
## Awe efyo filya bebele utubowa uto ndetele ipikeni.  
## Bebele, “aaha twalaipika mwe, twanaka nafwe ilyo twikele ku mwela uku.” 
## Awe bafumyako namano. 
## Icungulo babulile utubowa baipika. Lelo bapele abalume ubwingi bashafyeutunono no mwana.
## Abati, “lelo mwa mfushisha, ninshi mwacitila ifi kabili nimwebo muli ne nsala, 
## nebo mu mpanga ndepikapo utubowa utu twine nakosela, elyo nabwela.”
## Abakashi bebele, “awe namwe mufwile mwalyako lelo.”
## Awe, efyo nomba abalume ku macafye, nakabili balala baisa buka ku maca baya mu mpanga.  
## Baleisosha bebele, #
## “kwena baleonda balya nebo no kupa nomba nalaupa kaili nakula mutwalilafye ilinso uo nalaupa tulelya nankwe.” 
## Awe efyo baile mu mpanga mulya kuya fika ku cimuti, awe baloleshe! 
## “Nani uwishileko kuno, ukutapita muntu.  
## Lyonse ilinso takuli?  Nga enga fisulula ilyo nafishile!”
## Awe baya mu cimpusa, baya sanga tamuli na lyena.  
## “Ilyo naishile naitulwila, cila bushiku nda lisanga, nga lelo uyu uupitileko iyoo kwena mukali lyonse napulula.”  
## Awe, efyo babulile akamuseke bapita mu bowa, banukula, banukula, banukula, banukula insala ya cilamo baya ku ng'anda.
## Bebele, “we mukashi, ipika nafwe nsala weee, lelo no kwipika filya njipika mu mpanga nshipike.  
## Ala, ilinso lyatweleko uku, lyonse bapulwilefye ilibishi katwishi uyu muntu apulwile!”
## “Ala bashi mwana, mwe balekana ati ilinso talya citashani, talyatwala?  Elyo futi no buluba takwaba”
## Ati, “iyoo, bana mwana, lya litwala nokukulafye nokukula eyefilyako, nalilileko na tubili utwatweleko!”
##  Ati “awe mwalekana.”
## Awe mpaka abakashi abo, abalume, baeba abakashi ati tabulapya ubowa?
## Ati iyo naleta. Efyo ba yamba ukulya, ukulya ubowa. 
## Awe abakashi abo, baletifye ubowa abalume nga baleta takuli ukuposako namano.
## “Webo nomba caba shani? 
## Awe ilinso nimwe mwacita shani, nimwe mwaile pulula, 
## nebo pantu pano nine naleleta ifya kulya imwe mwalelya ubowa.” 
## Bebele, “awe ifwe tatwa pululapo ilinso.” 
## Awe abalume abo efyo baikeshe abakashi, ukuboma, ukuboma, ukuboma.
## Akamwana kabutuka kuya naku mfumu.  
## "Bamami ba boma sana ku mulandu wa linso ilyo ba balobwelemo, nomba ba dadi balibyele mu mpanga.  
## Nomba ilinso ilyo ba dadi balyafye beka.  
## Nomba baile sanga ku cimuti takuli!” 
## “Takuli?” Ati “ee.” 
## "Ninshi uyu muntu kuti alelya ifilyo na muno mu calo insala yalipona naine ne mfumu no ndetelako?  
## Ba kapaso, kamwikateni.” 
## Efyo baile baya senda nabo bene abakashi na balume. 
## Efyo ba batekele na mu cilye bayamba no kulubulula.
## “Iyo nalobwelemo umukashi ilinso elyo naya byala, 
## nomba ilinso ilyo lyalitwele, 
## abakashi balenjeba bati leteni ilinso tulyeko, 
## ati iyoo talilapya.”
## Efyo akamwana kayambile ukulondolola. 
## “Mwandini ilinso lyalipile, nebo neulelanda nalisangile batata ninshi balelya ku cimuti bale imba no lwimbo.  
## Nomba ba dadi ilinso bapwafye beka.” 
## Efyo babulile ba mfumu, 
## bapoka ne linso, 
## icimuti ca linso ati, 
## “ici cimuti nomba nga lyatwala, 
## na kula tumako ba kapaso baya saba elyo napelako umukashi obe, 
## webo nomba tawakatale aulyako, 
## ne fyupo fyapwa.”
## Patile akantu.  
## Mukwai ilyo imfumu yapekenye umwana wakwe ukweba ati uukopa kamofye akapwishe insupa ya bwalwa.   
## Abalumendo mu mushi baleisa ba cakolwa abene bene.  
## Ilyo baleisa, balecitafye nga anwapo umusa umo, uwa bubili, awe amaka yapwa, abwelelamo.  
## Kwaisa na umbi anwa, amaka yapwa. 
## Bebele, “bane bulya bwalwa bwaba kulya ni tepetepe, te bwalwa bwakutwala amasange.”
## Abalumendo bebele, “aaha, imwe tamuli ba cakolwa, kano fwe bene benefye, fwe nkonkotela ba cakolwa.”  
## Kwaisa na umbi, awe abalumendo mu calo, mu mfumu mulya bapwa bonse ukufilwa ubwalwa.  
## Ubushiku bumo kwaishile ka Kalulu. 
## Ka Kalulu kebele, “aaha, kwena uku eko bashimika umwanakashi wa kupa, umwana wa mfumu, 
## ne shina lyakwe ni Bwalya?” 
## Ulya Bwalya ali musuma, uwa wamisha.
## Ka Kalulu kali isa fika ku cipango. 
## Kaisa kumanya ba kapaso. “Nishani iwe?”
## “Nebo ico naishila, kupa umwana wa mfumu.”
## “Webo!  Abantu ubwingi bapwa ukufilwa. 
## Iwe niwe wingopa umwana wa mfumu?”
## “Ati nebo lelo ndemupa, nangu mailo nkamupa cebo.  
## Nebo ninebo Nshinwa buce.”  
## Eshina ka ilumbile, Nshinwa buce!
## “Aaha, katwaleni ku mfumu.” 
## Bakatwala ku mfumu.
## “Odini.” Ati, “kalibu mukwai.”
## “Aaha, mukwai naletako aka kashikulu ukweba ati kangesa upa umwana wenu.”
## “Aka kene akawele wele!”
## Kapaso ati, “uyu wine mukwai, naine wine na cimweba ifyo.”
## Ati, “kanabesa nebo nshili mu wele wele.”  Ati “ako usulile, ekopa noko.” 
## Awe ifyo fine, imfumu ilya kwisa umfwa icifukushi ati kaleteni ubwalwa. 
## Batwala no bwalwa mu nsaka na menshi babikamo.
## Ka Kalulu kebele, “awe tefyo nebo ninga tampa ubwalwa ino nshita. Nkesa mailo.”
## Ka Kalulu efyo kabwelelemo, 
## nomba kaya pita muli tu Kalulu tunankwe tonse tu Kalulu, 
## ka kolonganya, kakolonganya, kakolonganya. 
## “Bane nebo na bantebeta, na bantebeta amatebeto ku mfumu.  
## Nomba pakuya, tukalaya unga unga, umo umo, pakutila tukapwishe insupa ya bwalwa, kwena ninji mona ikulu.”
## Aka Kalulu kali pekenye abanankwe 20 ba Kalulu.  
## Awe basendama, bwaisaca, ulucelo celo 6 nakafika ku cipango.
## Odini kanabesa, nakonka ubupangano twa pangene, 
## ndefwaya mpwilikishe bwangu bwangu ubwalwa nkwate umukashi.
## Imfumu yakalolekesha! “Kapaso leta ubwalwa.”
## Atwala no bwalwa bulya, bakunka no mulilo.  
## Feshiti amenshifye aya kusalula, ba kabikilapo, bwafutuma no bwalwa. 
## Kuti ukulasapo bende, ka kuntapo, ka kuntapo, 
## ati, “awe kwena, ubwalwa bonse balanwa mukwai temisula, kutala wayaposako amenshi.”
## Elyo kaile mukuposa amenshi, ukuyafika kulya ati ooho, mwana nobe kabiyeko.  
## Ni fulati kena kalya takabwekeleko nalibili awe, naka kolwa. 
## Kwaisa kambi, kati, “kwena lelo tulebunwa, ubu, nalabunwa ubu, nebo ebo ninga filwa ubu nebo.” 
## Alale kaingila mu cipango, takuli no kutota.
## Imfumu yebele, “aaha, kakolwa aka.”  Kanshi iyoo nika 'olijino'.
## Kuti ukwisa lasapo bende, ka kuntamo, ka kuntamo, ka kuntamo kabwekelamo.  
## “Yaa!  Mukwai nabala naya posako amenshi kunse uku. Ubwalwa nabo ubu uunhu.”
## Kuya fika kulya, kabula ooho, mwana kabiye.  Kalya kakolwa.  
## Tu Kalulu tonse 20 twanwa ubwalwa na mashi yashala, 
## nomba umwine abalilepo, noku kololoka, 
## na kololoka kwisa ati nomba ku mfumu, 
## kanabesa ndefwaya na bumbi, ubwalwa, 
## ubwalwa bwacepa, ebwalwa mwinga mpela ubu, insupa ya cepa. 
## “Kapaso bala loleshamo mulya muntu.”
## Kusangafye mashi yeka yeka.  
## Efyo abulile no mukashana, 
## no kupela ka Kalulu no kukuta abantu ati lelo umwana wa mfumu aupwa!
## Patile akantu.  
## Cimbwi na Kalulu balaengala pamo pene.  
## Kuti uko balepita, baleti ‘we mwipwa’ ati ‘we yama’, ifyo fine. 
## Ubushiku bumo, Icimbwi calefwa ya ukupa. 
## Calimine ubulendo ukuya ku mushi umo. 
## Kulya kwine caile kobekela no mwanakashi umusuma sana.  
## Uyo mwanakashi mukwai kuti nga alebeka apa, 
## cipesha mano na kalupande pa mukoshi.
## Awe mukwai bwangu bwangu Cimbwi alibwelelemo kuli Kalulu nokuya mushimikila ilyashi ukutila kuntu aile, alisha aupako umwanakashi umo umusuma.  
## Awe Kalulu mu mutima ebele, 
## “ala, Cimbwi eo ope, ine nine nshalefye iyoo?  Kanofye ninshi nkamukonka nkayemona.” 
## Ahaa, kutifye ilyo baleya mukwai, 
## kanshi ka Kalulu na katangila nako, 
## ukuyafika kulya kwine, 
## kebele, “nga ulya mwanakashi alebeka palya?” 
## Nabo bebele, “ni muka Cimbwi aupilefye masoshi.” 
## Ebele, ‘uuhu, kuno kwa lyafya, Cimbwi eo ope umwanakashi, nine aishile upila, pantu ulya ni ‘boyi’ wandi, alampapa konsefye uko tuya.  
## Kabili neli line nacisa, mushile ku mbali ya mushi, ine nga nafumapo mulemona alefika.” 
## Awe kuti cine cine nga mulya, cilya afumapofye, Cimbwi nao uyu asuma. 
## Kuti ati nje njisanse ku mwanakashi. 
## Ebele “ataa….. niwe wine we Cimbwi we buya, kanshi niwe boyi wakwa Kalulu.  
## Ifwe teti tupwe kuli iwe, tuleupwafye kuli Kalulu, pantu niwe umupapa, niwe boyi wakwe.” 
## Awe mukwai palya pene cine cine, kubula mukwai no mwanakashi ulya wine nokuya aya naku mwabo.
## Icimbwi cati cumfwe cebele uwiii!  
## Tepabukali bulefumina namu myona.  
## Cimbwi alabwelelamo naku mushi uko ashile Kalulu. 
## Awe kuti ashiya fika kulya, kanshi nako ka Kalulu na kalotela.  
## Kaletifye kashimumonafye, kalateta no kuteta. “Uuhu, uuyu nafwa shikulu eee!” 
## Awe kuti palya pene Cimbwi ebele, 
## “iwe we mulwani we, uleteta no kuteta ubufi, waile bepa ku mushi ukutila Cimbwi eumpapa, bushe cine cine nine nkupapa.  
## Ata, we muntu iwe, ima tuleya!”
## Nako kebele, “awe shikulu amaka ine nayapwa, 
## ngacakutilafye mukwai akumoneka uwakumpapa,
## nga naya ikanina pa kanwa kandi, 
## yangu abantu tabakwata uluseee, nafwa ee.”
## Cimbwi mubukali ebele, “isa iyewe, imatuleya kumushi” 
## Kabula ne  cimuti ca kusuntilako. 
## Kalayenda panono panono. 
## Nomba pantu Cimbwi alefwaya ukufika bwangu ebele, 
## “ima kanshi tukupape.” 
## Awe mukwai baima balupita, baima balaya, bayafika mukwai na ku mbali ya mushi, Icimbwi cebele,  
## “nomba iwe ika, ufume nomba panuma yandi, endesha, apa pena ulesunta.” 
## Kalulu ebele, “nakuba ubepelefye, ubepelefye mwandi, awe kaisa bula ne cimuti, ka mukonsa namu  nsekete.” 
## Icimbwi cati nokuti, uwiii!  
## Catonkola ulwine lwine pakati ka mushi, abantu bebele nokuti, 
## “uyoo, uyoo, uyoo Cimbwi uyoo, cine cine kanshi eupapa Kalulu. Ata bane.” 
## Awe mukwai, atonkola ulwine lwine ukwisa fumina nomba pakati ka mushi.
## Ka Kalulu kaisa toloka napa butala, kabwelela na mu mushi kebele, 
## “tamumwene!  Bushe nale mubepa?  
## Ala efyo caba nifilya fine pefye.  
## Cilya nici boyi wandi, eci mpapa.”
## Elyo nomba letenifye no mwanakashi ulya.  
## Kabula no mwanakashi ulya mukwai kaupa.
## Ala ekulya nomba mu mwena mukwai Icimbwi, 
## bushe cilamoneka pa nshita ya kasuba tacimoneka iyoo, cenda ubushiku, ku mulandu wa nsoni shila cikata.  
## Nomba nga caisa ubushiku, elyo calasekafye ati “eehe, eehe eehe, balimpokolola umwanakashi.”
## Ala efyo cali mukwai, filya tabacita.
## Ba Nshitumpikwa baambene ubulundana Kalyamisha. 
## Kalyamisha aileisa pa mushipambi ati, bane m﻿penikoindalama. 
## Umulumendoumo abulileindalama no kumupela  10 paunshi. 
## Abikanamwitumba ebele nkaletamailo. Kalyamisha ukuyafika kwakwe kung'andakulya, kwikala, kwikala.
## Umwinewankongole ebele ooho, inkongoleyakumana tulekulondola.  
## Bailemulanga uluputa ati, “alifwa. Kalyamisha alifwa uyo uwakongwele indalama?”
## Umulumendo ebele “ooho, capwa nabwelelamo.” Aya naku mwakwe.
## Kalyamisha apita, ayafika aya kongola kumbi indalama, 30 paunshi.  
## Ati, “mune nkabweshafye mailo napapata ngafwako ndi no kubwesha indalama shobe.”
## Nao ebeleiyo o cisuma, kumupela.
## Umulunguwapwa, ibili, itatu, ine, 
## ukuyako umulumendo “nishani mwebantu nangeni Kalyamisha alikwi?” 
## Abati, “awe nokufwa alifwa, uluputafyeulu.”
## Kuti ukuyalolesha, awe cine balilembanapacipabi ati ‘Kalyamisha.’
## “Alaa, alifwa uyu muntu?” 
## Ati “eee.” “Ninani engampela indalamashandi?”
## Ati “tapali nabantubakwenangaumo takwata, nomukashinaoaliyakubantu bakwe, tatwaishibanokoalola.” 
## Iyo cisuma.
## Kalyamisha kuyafika kuli Nshitumpikwa ati “mune Nshitumpikwa nkongolako indalama.” 
## Nshitumpikwa ebele “ooho, indalama mune eshoulekongola?” 
## Ati “eee.” “Indalamaneboishi, ukabweshabushiku nshi?” 
## Ebele “iyoo, ka mailo kakawa, masoshi, nkakuletela.”
## Nshitumpikwaulya ebele “ooh ho, cisuma.” 
## Abula indalama apela umunankwe Kalyamisha. 
## Kalyamisha aima akunta ubulendo afika na kwakwe kung'anda. 
## Ukwikala, umulungu wapwa, umweshi wapwa, no ubiye, umweshi wakulenga butatu, 
## “iyo cinje kulonda indalama shandi kuli Kalyamisha.”
## Aima akunta ubulendo, cilya afika fye Nshitumpikwa kumbali ya mushi, utwaice atuti 
## “ee ba Kalyamisha ati mukwai, ati Nshitumpikwa aisa ulya  uowakongolako indalama.”
## Ebele “mwebantu leteniko muno mwandi mu ng'anda mukunte icimukwamwisemutileatinalwala.”
## Awe nombakukuka ne cimukwa.
## Afika Nshitumpikwa, “nishani mwe banensu, ba Kalya Mishi?” 
## Ati, “umunobe uyu, mulwele nimfwafye, alwala umutendo.”
## Kalyamisha, “nafwa eee, iyee, yeee, yeee, yeee, lelo nshapusuke.”
## Abantu bebele, “yewe Nshitumpikwa ala kabiye ukabwela limbi umunobe uyu mulwele! ”
## Nao ebele, “awe iyoo, tekutinjefyo, kanomone uko umunandi akafwa ngakufwa nainenoko abantu bakalashikila naine nkasangweko. 
## Uyu muntu nalimutemenwe tekuti mushefye, 
## umulandu wandalama nshilesakamana iyoo.”
## Inshita ya cungulo abati, “afwa, Kalyamisha.”
## “Wemwaume kabiye umubiyo afwa.” 
## Ati “awe mukwai, nkasangwa uko mukalashika.” 
## Kumona ati aaabalaibola, “mawe! Mawe! Kalyamisha watulyaeee!  Nishani tulecitaeee!”
## Nshitumpikwa palya ati naine nebo nine Nshitumpikwa panopene ndeikala, nsangweko. 
## Awe ubushiku bwaila, bwaisaca akacelo “kucita shani? Natufwaye imbokoshi”, balabasa.
## “We munensu ala mona imbokoshi iyi twapanga Nshitumpikwa kabiye nomba tuleya mu kushika umubiyo?”
## Ati “mukwai kanofye nandibo nsangwe kona mu cilindi ndeya ponamo njeshika umunandi.  
## Tekuti nshe umunandi uonatemenwe.” 
## Abantu bebele “iyoo cakosa.” 
## Awe nomba icisheleko kubula ba Kalyamisha balya, bababika na mu mbokoshi. 
## Kuli ulya muntu kuyasanga ne cilindi babikile akacabecabe fye akalindi aka bunkolanyafye.
## Awe bateka ne mbokoshi. 
## Na Nshitumpikwa asenda.
## Awe Kalyamisha ebele “bushe umunensu Nshitumpikwa epoli?” 
## Ati, “eee, epondi.”
## Ebele, “cine cine mune niwe Nshitumpikwa napapa sana abantu nalila inkongole ubwingi bonse,
## ndababepa balaya, 
## lelo webo mune,cine mune Nshitumpikwa ndekupela indalama shobe. 
## Ne ndalama shobe ishi, limbi nkakongola kuwakuti akampesha amano ngefi fine wampesha.”
## Efyali akashimi mukwai, epo kapwilile.
## Akantunse ako, kalikele icalo.   
## Ulo kaikele, kwali umwana wa mfumu, uwafyelwe.  
## Ulo afyelwe, balemukumbwa bonse.  
## Nomba ulo bale mukumbwa, abaume baleisako, balekana bawishi.  
## Nga kwaisa umwaume bakana. 
## “Awe tata nebo ndefwaya ukupwa nakula!” 
## Bawishi bebele awe, webo umwaume ukakupa, takalube.” 
## “Aaa, takalube shani?” 
## “Batata, bonse abo twafyalilwe nabo pamo, bakwata abana, nebo iyoo.  
## Awe ici cintu mwakuba batata nebo mwamfyenga!” 
## Ba wishi bebele, “awe taula kula, ikala.” 
## Awe efyo aikele, imyaka ne myaka ekalafye filya fine. 
## Nomba kwali Kolwe, elo Kolwe ulya aishile ukufuma kulya ku fimuti ku mushitu, aishile na isotola bwino.
## Imfumu yebele ilyo ilefika, afika nkwankwa, nkwankwa. “Otini mukwai”. 
## Ati, “ iseni mukwai.”
## Efyo ba mupokelele. 
## “Awe mukwai, na ebafye, kamfike kuli ba mfumu, mbone umwanakashi ulya bashimika?” 
## “Umwanakashi ena uyu.”
## Awe bakuta, bana mwana, iseni kuno.  
## Efyo baisa.  
## Kwisa kusanga Kolwe ulya, awe naikalafye bwino bwino.  
## Balifye kwati lipoka. 
## Banyina bebele, “nebo emwaume ningo fyako uyu?” 
## Umwine cupo ebele, “Mayo!  Uyu nebo emwaume ngupweko?”
## Ati, “ eee, fwebo emwaume twatemwa.” 
## Ati, “awe nebo uyu mwaume nshi mufwaile.”   
## Bawishi bebele, “Kuti wakana shani?  Fwebofye ni uyu wine.”   
## “Ala! Awe, uyu mwaume ena nebo nshile mufwaya.”  
## Ati, “ni uyu winefye.”  
## Baikasha umwana bapuma, ba mupuma. 
## Umwana ebele awe nebo uyu awe.
## Ati awe iwe ni uyu wine. 
## Banafyala efyo batampa no kutabataba ukumunaila filya fine ifya kulya umwine umukashi uunhu alekana.
## “Awe ni uyu winefye fwebo eo twatemwa.  
## Wamona nefyo afwele, shani.”
## Umwanakashi efyo anaka, aupwa.  
## Ulo aupwa, banafyala balya, ba mulanga apakulima.
## “Mu tulimineko apakuti tukabyale tu fikonkolo ne mbalala.”
## Awe efyo bakoya mu kulima, kuti nga baya, awe kufululula.   
## Banafyala ukubyala utubalala notu fikonkolo
## utubalala tulya baleya mu kupala. 
## Bakopala, bakolya, bakopala bakolya. 
## Ukuya ku mushi, “ala na naka sana, na cisanga fi makanga, katwishi imbalala nga bakaya kushi sanga.  Fyonse awe.” 
## Bana fyala ulucelo baima ukuya kusanga utubalala, awe balilebela.
## “Aaha nomba imbuto, tukashifumya kwisa, tukocita nga twabyala, bapala, nomba tukashifumya kwisa?”
## Kanshi esho bakoya mu kwikuta abako. 
## Awe efyo bekalafye imbalala shilya, ne shine shapwa ukubyala, balyafye kuli abo bene baufishe. 
## Shilya mbalala ulo shapwile, 
## banafyala tabashitile shimbi, 
## ati awe cakanga ati awe nangu tukashita, balelya.   
## Efyo baikala, ukwikala, umukashi ulya akwata ne fumo, apapa.
## Bacina  bebele, “awe, webo ukebe abalume muno calo mwaliba ne mfwa.  
## Ukaye kupitako kuli ba nokofyala.” 
## Ati, “awe mayo, mwalandafye bwino.”  
## Efyo aya kweba abalume umfweni, umfweni ati awe kuti nakutwala.
## Awe banafyala, bapekapeka, bafwaya ubunga, bacita na shani.   
## Babula ne nkoko baikatilapo.   
## “Kabiye we mwana wandi.”
## Efyo baya. Ukuya, ukuya, ukuya, ukuya awe kuya sangafye kuti baleti, cankabakaba, twali nabo.   
## Ati, “emo muno mwine mu mushitu, emo nebo nafumine.” 
## “Alaa, eko bangufishe kuno?”  
## Umwana alabalaba, ala eku buko kuno, ukwakuti beka ba Kolwefye eba kopengela.  
## Na balume baponenamo, baponenamo. 
## Nomba umukashi ebele, “nebo nde enda shani?  Newa kene.  
## Mwamona umupatikisha waku bamayo.  
## Nalikene, nomba kuno nkolondola shani?  Ifyo nkolondola.”
## Awe kanshi uku, umulunshi wa mbwa, bwaisa kucafye, aima inje kulolekeshako kulya, efyo aya. 
## Umulunshi wa mbwa aya.  
## Ulo aya filya umulunshi wa mbwa, aya kusanga ba Kolwe, ebele eya, 
## imbwa kubosa, kubosa, kubosa, 
## wishikulu na ena nifyo, fyo, fyo, fyo, 
## kuya kusanga umukashana alililile. 
## “Aaha, nishani?”  Ati, “umfweni ifyo twaenda, umfweni, umfweni, umfweni.”  
## “Efyo mwaendele?” Ati, “eee!” “Umfweni nefyo cali.” “Alaliii awe, kwena calibipile.” 
## “Nomba apo waba mu minwe yandi, londola nkutwale.”
## Efyo nomba umukashana ulya kulondola akashila ako baishilemo mpali mpali, mpali, mpali, mpali, mpali.  
## Napa ulya umwanakashi afika.  
## Ulo afika filya, kwikala. 
## “Nishani mwe banensu?”
## Ati “umfweni, umfweni, umfweni uko twaile umfweni ukotwaile, umfweni uko twaile. 
## Abula aba abalunshi ba mbwa, ba ntungulula, nganali fwilile kulya kwine. 
## Kanshi efyo twaenda.” 
## Efyali akashimi mukwai, epo kapwilile.
## Patile akantu.  
## Umulumendo alifumine ku calo cimbi ukwisa upila kuno kwa Kasoma. 
## Umukashi wakwe ilyo baupene, amwebele, 
## “we mulume wandi, kuno fwebo, takwaba bufi, nga ba kumfwa ulebepa ubufi, ebushiku no kufwa, ukafwa.”
## “Shuwa we mukashi wandi?”
## Ati “ala nifyo fine, takwaba bufi kuno.”   
## Awe efyo baikele, efyo baikele, umulumendo ebele uunhu, kuno kuntu takwaba bufi feshiti ngale, kankaye kuli batata. 
## Efyo umulumendo aimine nokuya kuli bawishi. 
## Elyo afikile  aposeshe bawishi nokulondolwela. 
## “Batata nebo umfweni uku kwa Kasoma ifyo kwaba, kwena takwaba bufi, ubushikufye wa bepa ninshi no kufwa ekufwa.”
## Awe efyo wishi ebele, “ooho efyo kwaba?”  
## Ati, “eee, kanshi takwaba uubepaubufi.”
## “Oke we mwana wandi, 
## isumbu ili, 
## ilisumbu nakupela, 
## webo ukwa kuteya noti ku mumana,
## kuteya ku mulundu, 
## kulya kwine ku mabala yenu muya mu kulimina eko ukaye teya isumbu ili. 
## Ifi kalacitika, efyo ukalamona.” 
## Awe efyo umulumendo kulya asendama, bwise buce, abwekela ku bakashi. 
## “Aaha, mwaisako ne sumbu?” Ati “eee.” 
## “Cawama balume bandi tulelyamo utumunani.”
## Awe umulumendo efyo aikelemo tudeshi, aka filideshi, umulumendo alimine. 
## “Mukashi wandi, naya mu kuteya isumbu.” 
## Alola ku mulundu, ukwabula nangu ica kobelako takwete, efyo aya ku mabala kulya, ateya isumbu, ateya, ateya.   
## Ulucelo aishile eba umukashi, "Mukashi wandi tuleya, tulole isumbu"?
## “Imwe, ili isumbu mwatwele ku mulundu, eko twingaya ku?”
## Natuleya iwe. 
## Uku mupatikisha umukashana ulya, baile no mulume wakwe.  
## Baya fika na kulya ku mabala. 
## Kuyasanga kulya kuli amenshi, kuli umukuku elyo isabi nalikapya ilya Mpende na limbi ilya shala.   
## Umukashi wakwe atontonkanya, uunhu uyu muntu, ekwasangwa isabi, bushe niku mumana kuno tuli nangu niku mpanga?  
## Nomba acita nga alolesha na tute ilemoneka. 
## Awe umulumendo aolola isabi, aolola, aolola, abula ne sumbu abika napa luputa ati 
## "Mune twa anika isumbu, tukesa teyako masoshi", ba bwekelamo.
## Umukashana alecita nga aingililamo! 
## “Uunhu, bushe niku tulo kwena tulelota. 
## Nomba tekutulo, kabili ne sabi ili tulelya.”
## Awe efyo baikele, aka butatu kafika.  “Mune, naya mu kuteya isumbu?”
## “Mwaya mu kuteya isumbu?” 
## Ati “eee!”  Awe efyo umulumendo aile ku mpanga kulya ateya isumbu, abwela. 
## “Mwabweleni mukwai!” 
## Ati “eya mukwai.” 
## Amupa notu menshi twaku samba naka bwali acayako. 
## Awe icungulo cafika, bwaila ubushiku balala.  
## “Mune tuye tulole isumbu we!”
## “Aaha nebo lelo nshileyako, sendeni ka mulamu wenu”.  
## Efyo baile naka mulamu wakwe. 
## Kuya fika kulya, kuya kusangafye amenshi, isabi nalikatwa, nelile sunuka kwisumbu. 
## Ka mulamu wakwe kalolesha, 
## "Awe kwena ndeya shimikilako batata mwe, uunhu, kwaba umuntu wa musango ifi?  Kuno ku mpanga!" 
## Efyo ba olwele isabi, na masumbu ayanika, babwekela ku mushi
## Umo abalumendo bashi tekanishisha, kuyafye ku banankwe ati, 
## "Bane, mulamu wandi isumbu uko ateya niku mumana, aaha niku mpanga ateya, ena tateya ku mumana uku.  
## Ala isabi lilekatwa!"
## Baisa, tuye twipushe ba mulamu obe, nga niku mpanga bateya amasumbu? 
## Awe efyo baisa, abalilapo ebele, nkashi yakwe taishibe ena, kuya fika kulya.
## Atini, “ba mulamu, teku mulundu twaciya mu kwandula amasumbu?” 
## “Uunhu iwe!  Kuno ku mwenu takwaba bufi, efyo nkashi yobe alandile. Tuleya ku cipango.”
## Eku mutwala ku cipango, ulya mulumendo efyo ba mwipeye.
## No mulumendo ulya alibwekelemo naku mwabo.
## Na kashimi mukwai kapela.
## Patile akantu, katile kashibuka, kabuka nga efyo.   
## Mu caalo Kasempa mwa ikele umulumendo, ishina lyakwe ni Shi- Nkole. 
## Uyu Shi- Nkole ali ni fundi wa nama, 
## icakutila umukashi wakwe na Kasonde, taishibe na fisashi iyoo. 
## Abantu mu mushi, ba mutemenwe nganshi. 
## Nga filya fine Icibemba citila, “Ukoba pali lunshi, cilonda. ”
## Pa beekala mushi ba mwa Kasempa mwali nakulu bantu cila Nshikita, 
## uyu nakulu cila Nshikita wena akwete ubufuba kuli na Kasonde muka Shi- Nkole. 
## Amano yalimo ya kupeela Shi Nkole, mwane umwanakashi ukutila engopa pakuti wene alekushila ifya mabwenge, 
## lelo taebele Shi- Nkole amapange yakwe. 
## Ubushiku bumo, na Kasonde atukilwe nganshi kuli ba nakulu cila Nshikita ukwabulafye na umulandu, ba mufyengelefye.  
## Icibemba citila “apo wa ipunwina, epo bambila na ukusunta”. 
## Ubushiku bumo kuti cilya abwelafye ku kulunga, awe alwala impepo.  
## Cila fikafye icungulo, shi Nkole alaongafye, afwa na ukufwa. 
## Napa cabapeseshe amano, afililwe na ukulosha. 
## Abantu bakwa Shi-Nkole, batusaile pali na Kasonde na ukutila ewa ipaya ku mulandu wa myendele yakwe. 
## Uluceelo, abantu basendele icitumbi na ukuya shika. 
## Na Kasonde ni cikangafye aipose mu cilindi mu kulosha, pakutifye enga konka umulume wakwe.  
## Balapwishafye ukushika, awe baikata na Kasonde batiya, batiya icine cine, abanakashi bambi balamwalika abati, 
## “nomba twalingana, iwe waletila nalimo ukabelelela ukusheta ifibondo fya nama. 
## Ale nomba shetako tumone”. 
## Nakulu Chilanshikita naba nakulu Mwansa Chilopoli, ebakoselepo mu kupumya ifya ku pumya.
## Ubo bushiku na Kasonde taikele mu mushi, ailefye ne mpanga.    
## Kuti cilebafye icungulo, 
## na Kasonde aya ku nshishi yakwa wiba eko aya ikala ico kabili umwenso wa mwikete ku mulandu wa mfifi, 
## aninine ku muti wali mupepi ne manda. 
## Ca Lesa muno caalo mwalilalwa taata Mulungu, 
## kuti umo ekalishe amona impapa ya nkalamo yafuma na mu mulu no kwisa isapika napa luputa lwa muyashi napaaa! 
## Icibemba citila, “ifibi filakonkana”. 
## Kuti umo atumbwile amenso nga Kabundi, 
## awe amonafye kwati ni ndeke iya ifyushi nafoo, 
## ulusengo ulukalamba nganshi lwaisa ishimpa na mwisamba lya muti wine aninineko.  
## Na ulubuto ulukalamba nganshi lwabako, 
## elyo na indupe ikumi limo na abantumo babili muli cila lupe sha fika na ukwisa ikala palwelele nga indeke iya elikopita.
## Kuti cilya baika, 
## awe batendeka na ukulisha ing’oma ishi shale umfwika ku bantu, 
## ku mushi wa bantu kulya baikele, bacinda, bacinda mwe, 
## ninshi na bafwala na masako ya fyuni ku mitwe, engala.  
## Bakakile impapa sha mbwili esho bafwele mu misana.
## Kuti menso tubi, Na Kasonde aishibapo umo pali balya ukutila ni nakulu cila Nshikita.  
## Kuti ukuposa amenso pali umbi, awe nao amwishiba ukutila ni nakulu Mwansa Chilopoli.
## Na mu mutima ati na ukuti kanshi, ni ndoshi ishi. 
## Emu mutima umo, nakulu cila Nshikita abula ulusengo ashimpa pa mulu wa luputa. 
## Awe ulusengo lwa ingila mukati elyo nakulu Mwansa Chilopoli abula ubwembya na ukuma pa mulu wa luputa.
## Cilya uluputa lwa lepuka ne loba lya kashika, 
## abula na fimo ifyapala kwati ni imbalala akuba na mukati ka nindi, 
## imbokoshi yafumina na kunse.  
## Shi Nkole afuma aiminina na bwino bwino ngo mushilika uwa pambana. 
## Elyo nakulu Cilanshikita abula ne nkonto ala mushimpa na mulufumo ninshi ne milandile na icinja, alelanda ululimi ulwa ngulu.  
## Apilibukila ku mwaume uwalipo umutali ati, 
## “bushe iyi inengo tu inenengezye …”?   
## Ekutila bushe uyu umwana, tumulye ilelo line?  
## “Awe tuma menengezya ivimakonkapo”
## ekutila twalamona ifya lakonkapo. 
## Elyo nakulu Cilanshikita akonkanyapo ukulanda kuli Shi -Nkole ukuti, 
## “uku kufyenga, tatu kufyengele iyoo, #
## ico twakwipaila nico wafulishe akameko na ubutani ilyo waleipaya inama na ukusheta weka na kakashi kobe ka Na-Kasonde, 
## nomba kwashala aka kashi kobe nako ka kafwe.” 
## Ebele, “ico twishile kuno, niku kulya amabu na umutima na icitumbi cobe.  
## Ta umona pali bonse abafwa abo umona abafwa muli uno mushi?”  
## Apo pene, Kanga amabu ala kulanya akana  ebele, 
## “imwe uyu umuntu nangu twala mulya, tuleletafye ifyongo na ulupato ku banensu.” 
## Awe bonse baumfwa amashiwi neci baishibe ukutila awe Chikasha ali umuntu uwa afya nganshi. 
## Bashimpa na ulusengo, 
## balushimpula bashimya na ukushinga, 
## bashika na ulya muntu abwelela na mu nindi, 
## basha ba citapo na bwino-bwino. 
## Bwangu-bwangu, na Kasonde alila naku mushi, 
## ninshi balya bantu nabaya naku mishi kuntu bafumine ku mishi yabo.  
## Awe alepula na ulubilo mumone cali nipa macaca. 
## Awe umwanakashi wa kantu aleyafye, kuti ukuyafika kwi sano, awe alondolwela imfumu. 
## Imfumu nayo ya mweba ukukana sapula akanwa pakuleka abene mulandu be umfwa kamofye bana milandu ebashele.
## Kuti cilefikafye akashita ka bushiku, awe bonse balya abaciba mu mushi, 
## balongana bafyuka na mu mushi ukuya belama mupepi naku manda yakwa shi-Nkole.                                                        
## Pa pitilefye inshita iinono ne ndoshi shafika, 
## ninshi nashi senda na ma nongo aya kuya ipikilamo amabu. 
## Awe ukufikafye, bayamba no kuma pa luputa lwakwa shi Nkole. 
## Shi Nkole nao tali mukani, afuma. 
## Elyo kabili bamweba imfwa.Mulya ukutila taba mufyengele iyoo, mulandu uwa kwipaya inama ewa mulya.
## Kuti cilya Nandu Mutebeto abula umwele ukutila nomba abaile, awe mukwai, eeehe, alaaa, 
## na bafika kale abantu ba bekata no ku bekatafye bonse ba babika na pakati.  
## Shi Nkole, talelanda ico ba musangwile icipuba.
## Elyo imfumu yapela icipope ukutila nga balefwaya ukupusuka balya bantu, 
## ati babwekeshe shi Nkole ku butuntulu. 
## Elyo nga bakana, awe ninshi bala imwena.
## Awe palya pene, indoshi shasumina bwangu bwangu, mwenso mwenso no kutila, 
## kuti sha bomba na futi ukubwekesha shi Nkole ku butuntulu. 
## Awe babulile umuti no ku musuba shi Nkole. 
## Shi Nkole, asanguka kabili umuntu.
## Imfumu ya kampa no munwe, kwena apo mwa cita ica uyu musango, mpakafye bonse ukumoca. 
## Awe ya baputawile imitwe ya boca na mu nkoloso, bafwa no kufwa.
## Kali kashimi kapela
## Akantu kalikele.  
## Abantu balikele nga fino ifyo twaikala.
## Ubwina nama, bwalilongene.  Amenshi yalipwile.  
## Ilyo ubwina nama bwaikele, bwatile,
## “bane apo twalongana, uwingebusha amenshi mu bucinga ninani?”  
## Iyoo, pangeni seko.
## Bwalipangile seko ubwina nama, Insofu, ba Cisongo, shonse inama apo shapela. 
## Elyo baebele ukutila, 
## “bane uwala tampilapo ulwimbo ninani?  Uwakuti ebushe ubucinga amenshi?”
## “Iyoo niba Nsofu.”
## Ba Nsofu bapalama.  Elyo babula no lwimbo:
## We bucinga bwa imbileko abange, bwina nama,
## we bucinga bwa imbileko abange, bwina nama,
## ba Nsofu mukulu, bawisha ingoshi, bwina nama,
## cimpindu bwina nama,
## pindulukaee bwina nama.
## Awe nakalya amenshi yemoneka.
## Ati, “beteni ba Nsefu bese.”  Ba Nsefu bapalama.
## We bucinga bwa imbileko abange, bwina nama,
## we bucinga bwa imbileko abange, bwina nama,
## ba Nsefu mukulu, bawisha ingoshi, bwina nama,
## cimpindu bwina nama,
## pindulukaee bwina nama. 
## Nakalya, tayewile. 
## Ba bula ba Mbo-o iseni, baimba ngefi fine.  
## Ba Fulwe bakoti, “Mukwai nebo kuti naimba.”
## Abati, “webo ico cimo ca ipipa niwebo wingeusha amenshi?” 
## Kanshi bulenifye Imfubu iyapa mumana eingebusha. 
## Awe babula naba Mfubu, baisa ikala.  “Aleni ba Mfubu ulwimbo!”
## We bucinga bwa imbileko abange, bwina nama,
## we bucinga bwa imbileko abange, bwina nama,
## ba Mfubu mukulu, bawisha ingoshi, bwina nama,
## cimpindu bwina nama,
## pindulukaee bwina nama.
## Nakalya yemoneka.
## “Alaa, tukocita shani?  Aleni ba Kalulu ni mwe mwacenjela.”  
## Ba Kalulu baisa, baikala.
## We bucinga bwa imbileko abange, bwina nama,
## we bucinga bwa imbileko abange, bwina nama,
## ba Kalulu mukulu, bawisha ingoshi, bwina nama,
## cimpindu bwina nama,
## pindulukaee bwina nama. 
## Nakalya iyo. 
## Awe Fulwe na kambi waisa, 
## “Mwe baice, lekeni mwafwilisheko!” 
## Abati, “iyoo mwebo, lekeni Fulwe ngale eukoleta amenshi.”  
## Abati, “ngata wa bikemofye amenshi umu, walamona ifyo tule kucita.” 
## Awe Fulwe wakalafuka, wakwisa kwikala na pakati.
## We bucinga bwa imbileko abange, bwina nama,
## we bucinga bwa imbileko abange, bwina nama,
## ba Fulwe mukulu, bawisha ingoshi, bwina nama,
## cimpindu bwina nama,
## pindulukaee bwina nama  
## Awe na menshi mu bucingafye uunhu, yaisula. 
## Kanshi Fulwe eo bapitile no kutwala ku mfumu, ba mulepwilako neca buta. 
## Epo na komfwilile mukwai
