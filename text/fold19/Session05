## ICIPANDE CALENGA FISANO
## LELO e bushiku bwa kuya ku Lusaka, ku kumona abafyashi bakwa Janet. 
## Joni abukile bushikushiku.
## Alasamba fye alalolela cibusa wakwe Japhet Daka uo bapangane nankwe ukumusenda muli motoka wankwe.
## Papita fye akashita kanono na Japhet afika. 
## Joni alalonga katundu wakwe muli motoka.
## Baima balola na ku ng’anda kwa Janet. Basanga Janet pa musebo epo alelolela.
## Mukwai Japhet Daka kuti cilya alolesha Janet, acenwa ku menso na mafiga yakwa cikashana. 
## Daka aisha ne cefu, aipusha Joni ati: “Bushe e bamama wenu aba?”
## Joni: “E aba bene we sano. Nga kanshi ni shani?”
## Daka: “Awe naipusha fye, pantu nshabeshiba”.
## Apo pene balonga no tupe twakwa Janet muli motoka, bayamba no kuya.
## Nshila yonse Daka aleumfwa ngo uli mu ciloto ku mulandu wa kulowa kwa kacena kalefuma kuli Janet; 
## mwatile mushilunda na kalishiwi na kaluseko kakwa Janet, Daka ni cikanga alundeko impanga ukuyafika ku Bulawayo, pa Lusaka paipipa. 
## Pa kulanga bufundi bwa kwensha motoka, pa kucinja amagia kuti alefukila no kufukila, te pa mangungu; ni cikanga motoka akwate amagia mutanda.
## Pa Kapiri Mposhi batala baika ukufungululako amolu, bashitapo na tumotumo ifi balalya. 
## Kabili baima balaya.
## Mu Broken Kandolo emo baposele inshita ikalamba, pantu Daka ali no kumonana na bakalamba bakwe mu Lokosheni lwa Bwaca. 
## Baile bonse na Joni na Janet.
## Bati bafume mu Broken Hill, Daka anunsha motoka iyakunuunsha, kuti ciletwala mu 2 koloko bali na mu Lusaka. 
## Bayalukila ku Matero ukwaleikala abafyashi bakwa Janet. 
## Motoka ayafika na pa mwinshi wa ng’anda ya bafyashi bakwa janet. 
## Joni apo pene alatotela Daka ati: “We mfumu yandi natotela sana. Bushe ninshi ni nshita nshi iyakubwelelamo?”
## Daka: “Pakubala ndi no kuyafika ku Mazabuka. 
## Nga nabwela ku Mazabuka nkesasendama muno Lusaka mwine. 
## Elyo nga mulefwaya tukesabwelamo nenu ku Mufulira ubushiku bukakonkapo. 
## Kanshi ekutila muli ne nshiku shitatu muno Lusaka”.
## Joni: “Cisuma sana, nga mwabwela ku Mazabuka tukesaumfwana nga tuli no kubwelelamo nenu ku Mufulira”.
## Daka bati bamuteeke ku cakulya, akaana ati: “Kwena nasantika sana, lelo tuli no kukumana nabo twapangene nabo pa 2.30, e calenga nshikwete nshita”. 
## Aya no kuya.
## Banyina kwa Janet te pa nsansa pa kumona Joni lumbwe wa mwana wabo. 
## Neco tabalesubila Janet ukufwayo kupwa batemenwe nganshi pa kumona Cijoni cacindama ifi. 
## Na pa mulandu wa kwikalisha mu Lusaka inshita ikalamba, ba nyina kwa Janet basukile baishiba Icibemba. 
## Kanshi e lulimi balelanda bonse na Janet wine. 
## Bawishi kwa Janet basangile fye elyo babwelelamo ku ncito, lelo bali no kwinuka pa 4 koloko.
## Banafyala Joni te pa kumulolekesha ilyo alebalondolwela ulwa kumwabo ku Chinsali, balesuminisha fye tonse uto alesosa.
## Ilyo bashifyala Joni bafikile ukufuma ku ncito, Joni atemenwe sana, pantu bali ne mipulwe ya kusosa ne milangwe.
## Ico baishibe ukuti Joni Mubemba, batampa no kumusesha ubunungwe abati: “Iwe we mwana wa Mubemba niwe ulefwaya ukuupa umwana wandi bati?
## Wishibe nga wamuupa na iwe uli no kusanguka Umunsenga. 
## Mwana wandi talinga kusangulo Mubemba, epali nga mwaya nankwe ku Lubemba wayamupatikisho kuniina ku miti na bwanakashi”. 
## Bonse mu ng’anda bawa fye ku nseko.
## Kabili bayalukila ku mwana wabo abati: “Tata uyu mwana wandi wamona atemwa sana ukufwala insalu sha busaka, kanshi mune ukose fye pa kumufwika”.
## Kabili abati: “bushe kuno Lusaka watala awisako?”
## Joni ati: “Iyoo mukwai, kalelo line, nge fyasosele umupuupu”.
## Abati: “Oh. Leka mune, mailo nga nabwela ku ncito, nkaya ndakutandasha muno Lusaka ukeshibemo”.
## Ku mulandu wa kuti Janet pa kuya ku Mufulira ukufuma mu Lusaka afyukile fye, e calenga bawishi bamwita eka ku muputule wa ng’anda umbi,
## elyo batendeka ukumweba abati: “Imyendele yobe pali ishi nshiku shafumineko, ine tayansekeshe nelyo panono. 
## Ubushiku wafyukile ukuya ku Mufulira, nafulilwe nganshi.
## Na lino line aubulaisa na mwata obe nga nakuuma icakupapa, nomba ikumbi lyaikala pa kasuba. 
## Nshifwaya umwana uo mfyele e walaenda na bakapenta kasuba konse.
## Iwe lelo washukila cimo”.
## Cilya Janet ati asoseko, awe bamotokela abati: “Ngo leasukako ndekutobo lupi”.
## Janet icishele kumokosha fye ifilamba, atiina ubukali bwa bawishi. 
## Joni nelyo ali mu muputule umbi kwena amashiwi aleumfwa panono, nomba icakuti ashininkishe nga mwinamwakwe baleeba, cena iyoo.
## Ba Phiri bawishi kwa Janet, ico baishibe ubutalantanshi bwa mwana wabo, tabalefwaya kutantalisha bwinga bwabo. 
## Pantu baletina ukuti  nga batantalisha, limbi icipangano cakwa Joni na Janet kuti caba fye cibusa icishingaba cupo nelyo panono. 
## Kanshi baebele Joni abati: “Umfwa tata, ine nshilefwaya ukufusha inshiku pa kumufya, ndefwaya mu mulungu wa butatu ukufuma lelo line e bwinga bwenu”.
## Awe Joni asekela sana, pantu nao talefwaya kucelwa ku ncito, pantu bamupeele fye umweshi umo.
## Ubushiku bwakonkeleko, Joni atuma kalata kuli banalume, no kubankomesha ukuti bakese ku bwinga. 
## Abeba na bantu bafwile ukwisa nabo, abakwisafukisha ubwinga bwakwe.
## Inshiku shakonkelepo shali sha kupekanya ifya bwinga Joni ashitile Janet insalu isha mutengo nganshi.
## Kuti mu mulungu wa citatu apo Joni na Janet baishile ku Lusaka. 
## Kuti nabekalisha bamona fye motoka wakwa cibusa wakwe Daka afika kabili ukufuma ku Mufulira. 
## Mwaiswile abalumendo abamakwaya ba nu ibumba line liya Joni alimo. 
## Kabili banalume, na bamuka nalume, abalumendo Paul na Robin nabo bene balishile ku kusangwa ku bwinga bwa munabo.
## Lelo ni mu nshiku ya Mulungu. 
## Joni na Janet babofya mu calici ca Scotland mu Matero. 
## Ubu bushiku kwali akantu ku Matero pa ng’anda yaba Phiri. 
## Ifilimba fyaishile nabalumendo kuti nga filelila, no ushaishiba kucinda kutala atenshako akakuulu.
## Pa kutampa kwa fyangalo batalile balomba shibwinga na nabwinga ukuti besule ukwangala. 
## Kabili Joni mu fya musango uyu emo asasa, aisaimya na Janet wakwe,bapona na mu lwalala.
## Bonse babili ni bafundi ku dance. 
## Ala kuti nga wamonako, nelyo ushaishiba kabili taufwaya kucinda, ubo bushiku kuti wapanga ukuti na iwe ukeshibe.
## Iye, ala natulaba nakaendi ukushimika ifyuma fyaile pa cupo ca munensu Joni.
## Batini Joni bamucaca E30 impango, wasanga isho ashitilemo ifyakufwala fya mukashi ifya pa bwinga, 
## nga tumone isha kushitamo ifyakulya, nesho apele umunankwe Daka pa kuleta aba ku bwinga. 
## Kabili no bwinga bwine kwaishile Ababemba abengi, e baufishe no bwinga bwine. Mwalishiba imitabotabo ubwingi no bafwaya. 
## Ala mukwai umunensu na nasonda alisukumwike.
## Pa kulula, bawishi kwa cikashana ba Phiri basosele abati: “Mune natemwa sana pa kusanga niwe Mubemba waupa umwana wandi. 
## Ine Ababemba bonse apo bapela nalibacindika sana, pantu baba ne intambi ishakuti umwana wa muntu onse nga ashikonka, kuti akula bwino sana. 
## Kanshi mune ndekulomba uleposa Janet, umukashi obe.
## Wilamusuminisha kusekaseka na balumendo iyoo. 
## Amano yakwe yonse alingile ukuyaposa kuli iwe. 
## Niwe tata namona. 
## Nga wamona talekumfwila, toola akabwembya, wamukampa acenjela”.
## Banyina kwa Janet bena bali abasekamana pa kumona Janet wena, nangu bonse bali abasansamuka, ena ali uwakutumana kabili bulandabulanda. 
## Ico akutumanine no kusanasansamuka, nico amafunde ya bukapenta yalingile sana mu mutwe wakwe. 
## Aletwishika nga kuti baikala na Joni inshita itali. 
## Aleti nga atontonkanya icuma Joni aleka pali ena ubukulu, amona nefyo Joni engacula nga cakuti apula mu ifunde lyakwe amukaana; 
## awe amona imfifi ikalamba kuntanshi.
## Amashiwi natumfwa kale ukuti Janet nelyo atemenwe abalumendo abalumbuka mu nshila shimo, lelo ku ce shamo, 
## talefwaya kwikala nabo mu cupo, 
## alefwaya fye ukukwata cibusa, 
## uwa kumulisha no kumufwika epela. 
## Aletontonkanya ifyo ababiye bengamuseka nga bamusanga aleonsha umwana. 
## Kabili kuti acita shani pa kupaapa umwana uwakuti alemulamfisha amalaya yakwe aya ndalama ku misu, kabili no kwenda na matebela kasuba konse. 
## Ifi fyonse fyamuletela ubulanda ubukalamba nganshi.
## Ukukanasansamuka kwakwa Janet asukile Joni nao akumona. 
## Elyo ilyo bali babili mu ng’anda Joni asuka aipusha Janet ati : 
## “Nga kanshi lelo wabela nshi ifi darli, tausansamwike, cinshi calenga?”
## Janet ati: “Nshileumfwa bwino umubili uli fye mpepompepo”.
