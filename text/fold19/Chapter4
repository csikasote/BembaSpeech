## ICIPANDE CA BUNE
## ILYO sate afika Joni ayafola indalama, atemwa nganshi pa kusanga mailo akayabuula icitukutuku cakwa Mr. van Ersen.
## Pa kubwela ku ncito, banalume balamwipusha abati: “We mwaume we, nga icitukutuku wasosele ukushita cili kwi? 
## Awe mwandi mwe balumendo balelo mwaba no bufi nshatala mona!
## Joni ati: “Pembeleni mwacimona mailo. Imwe mutila nalimebepa mwa!”
## Mu ciloto Joni kuti alelota fye Janet ne citukutuku, bwatile bushica ayasamba bwinibwino pa kumoneka uwasambilila nga aya ku kupoka indalama ku banki. 
## Cilya aikula abuula ne cola cakwe alaya na ku banki. 
## Aba ku banki nabo bayamubombela fye mu kwangufyanya, alungama na kwa van Ersen nao uushaile ku ncito ubo bushiku alelolela Joni wine.
## Mr. van Ersen alamona Joni, asansamuka ati: “Waisa lelo ku makwebo yesu?”
## Joni: “Awe nifyo fine”.
## Van Ersen: “Tuleya pakubala mu ng’anda, tupangane bwinobwino”.
## Baingila, umusungu ati: “Nga waisa na E80 icitukutuku walasenda no kusenda, elyo ishileshalako wakulampela E5 cila mweshi, mpaka ukapwishe shonse. 
## Nga we mwine ulefwaya ukupwa bwangu kuti walacishapo pali E5”.
## Cilia umusungu atalala, Joni aisafumya na E80 mu cola cakwe, amutambika. 
## Nao atala apendamo pa kushinikisha nga nashikumanina. Awe cinecine asanga nashikumanina shonse, atotela sana.
## Elyo alaeba Joni ati: “Ici ushilaishibisha kwenda nalakubikilako ‘L’ pantanshi na panuma, e pakulanga ukuti uli musambi”.
## Joni amwipusha ati: “Bushe amafuta yena emo yali mu citukutuku?”
## Mr. van Ersen ati: “Fyonse ifipe fya citukutuku fili fye bwino. 
## Amafuta nail naisusha itanki lelo line ulucelo, ne citukutuku cine nabacisamba bwino kuli boi, ciweme nganshi”.
## Baisafumina panse, baya mu garage umwali icitukutuku. 
## Na cine Joni kuti ati aloleshe, amona ukuti cilebeeka kwati cipya. 
## Ukwisula itanki amona amafuta nayesula. Awe Joni akunta fye umutwe.
## Mr. van Ersen abuula ne fipepala fibili ifya ‘L’ akambatika kunuma na kuntanshi ya citukutuku. 
## Ati apwe ifi atampa ukulondolwela Joni ifyakwensha. 
## Joni ati: “Kwena ifingi nalishiba lilya wanondolwelele pakubala, nomba kanjeshe fye”.   
## Joni anina pa citukutuku ashalikapo no musungu. 
## Kuti ukunyantapo umuku fye umo aumfwa caletela no musowa uwalowa. Mwana Bowa apo atemwa nganshi, atendeka no kuyala.
## Aimya ukuboko ukushalikapo Van Ersen uwaimine pa lukungu alemutamba.
## Ilyo Joni aponena mu musebo wa tayala elyo aumfwa ubusuma bwa kwendela pa citukutuku; 
## ati no kuti: “Kanshi bonse balya mona batwanga ne ncinga shafye baicusha fye. Incinga ineine ni ino”.
## Aima alungama na ku tauni ku kushitako tumotumo utwa kutwalila Janet icungulo. 
## Pa kwingila mushitolo, asha aimika icitukutuku mu mutande wa bamotoka. Apo te pa kutyola kuli Joni. 
## Nomba kuti uwapita mupepi atala aiminina ukutamba, bamo baletontonkanya ukuti ca musungu wakwe. 
## Lelo ilyo bamwene Joni aisafuma bupamebepame ne cola cakwe, abika na pali kalyashi, anyanta ne cela elyo bashininkishe ukuti citukutuku cakwe.
## Mu nshila amangungu kuli Joni, kuti nga bakumanya uubeshibe, kuti kutalikutali naimya ukuboko, pakuti bamwishibe ukuti kanshi cinecine eo.
## Cilya asha utupe ku nkungulume kumwakwe, aima ukuya ku ng’anda kwa banalume.
## Banalume batemenwe nganshi ilyo bamwene icitukutuku cakwa Joni. 
## Balamweba abati: “Awe mune cumin a ine ukansambilisha. 
## Nga kanshi iwe wasambilila lilali?”
## Joni: “Ala few bakataula ku tufyela twalyafya. 
## Kuti cimo ico bamo baposapo imyeshi pa kusambilila, ifwe twacishiba mu bushiku bumo”.
## Banalume abti: “Yabwee, ulebepa fye, katwishi uko wasambilila, weo naishiba!”
## Joni na banalume baingila mu ng’anda ku kulyo bwali, pantu afikileko akasuba pakati ka mutwe. 
## Lilya balelya, Joni epa kushimikila banalume ilyashi lyakwe na Janet.
## Banalume: “Bushe Mubemba cikashana wine uyo?”
## Joni ababepa ati: “Ee Mubemba wa ku Mpolokoso”.
## Banalume: “Mwe balumendo mulingile ukucenjela sana na bakashana ba muno kalale. 
## Bena balepaisha no kulemanika abantu. 
## Limbi nalyo kuti akwibila fye tonse utupe mu ng’anda, waluba na apo aingila.
## Eco kulatekanya pa kusala umwanakashi”.
## Joni: “Awe kwena mwandini Janet te mukashana engapendelwa mu bamusango uyo nelyo panono”. 
## Kabili alundapo kabili ati: “Kwena pa kusanga ukuti ninkula, ndefwaya batuufya bwangu, pantu bankungulume nabo tabupela mucinshi. 
## Akuba ni ku mushi fino nga naupa kale, nomba nga baletwita bashi kampanda”.
## Banalume: “Nga mulefwaya ukucita ubwinga lilali?”
## Joni: “Uyo wine e mulandu tukaila na cikashana ku Lusaka ku kumfwana na bafyashi bakwe”.
## Banalume: “Shikutala kanshi mwaleta abenamwenu kuno twaisabamona no kubeshiba”.
## Joni: “Nkayamubula mailo nga nafuma ku ncito”.
## Akasuba cilya kasenduluka, banalume babwelelamo ku ncito, Joni nao anina pa citukutuku cakwe ku kutwalila Janet uto amushitile. 
## Ilyo afikile pa Mr. Thorncroft, alitinine ukwingila ne citukutuku mu yadi. 
## Kanshi ashile acimika mumbali ya musebo, mupepi ne cipata, elyo aingila.
## Janet ati ateshe umusowa wa citukutuku washimina mupepi, aisafumina panse, amona ni Joni uyu aleisa.
## Bati baposhanye, Janet aipusha Joni ati: “Nge co citukutuku naumfwa cashimina mupepi ne cipata, nani aisa naco?”
## Joni: “Yangu aba bamayo ulwipushisha ee! Bushe nga nati nine naisa naco uletipo shani?”
## Janet ati: “Nga filya batila pasho mulenge epaye ulyeko kwena wabepa iwe, enda tumone nga cinecine”.
## Joni: “Te bufi ndekubepa, tuleya uyemona. Kabili eco naishila ukuti wise ucimone”.
## Joni atangila pantanshi ku kuyalanga Janet icitukutuku cakwe. 
## Kuti cilia bafikapo, Janet akumbatila Joni ati: “Mwabombeni pa kushita icintu cacindame fi! Bushe ushitile kwi dali?”
## Joni ati: “Nashita ku kasungu tubomba nako ku maini”.
## Janet na Joni bati bapwe ukutambe citukutuku, babwelela ku yadi, baingila na mu ng’anda. 
## Cilya Janet ati aletabataba pa kuti anaye ubwali, 
## Joni amulesha ati: “Kwena nga ulefwaya ukupekanya icakulya, ine nafuma pa kulya nombaline. 
## Kuno njishile ku kukuletela uto mu cola bula”.
## Bati bekale panono, Joni kabili asosa ati: “Ni shani mune ubulendo bwesu ubwa kuya ku kumona abafyashi bobe ku Lusaka?
## Ine mpekenye ukuti tukeme pali citatu ufwile ukulomba lusa ku basungu bobe. 
## Ufwile walomba ulusa lelo line pakuti mailo pali cibili walaipekanya, pali citatu nishi lwapya”.
## Janet ati: “Ee, cisuma kanshi nalacita umo mwine wasosela. 
## Nga kanshi tukaya nanshi ku Lusaka kwine, lishitima atemwa ni motoka?”
## Joni: “Natupangana na cibusa wandi umo ifi ukuti akatusendeko muli motoka wakwe, pantu nao eko ali kuya pa bushiku bwine ubo”.
## Bacilli balelanda, Janet aumfwa kadona kakwe kamwita. 
## Nao ayako ulubilo.
## Kadona: “Nani ulya mulumendo muli nankwe mung’anda?”
## Janet: “ E mulumendo afwaya ukungupa”.
## Kadona: “Oh, kanshi cisuma bwelelamo. 
## Ine ndeti nalimo ni aba balumendo benda icendeende, abaleta imilandu mpanga yonse”.
## Pa kubwela ku ng’anda, Janet asanga Joni nasamuna icipica cakwe aletamba. 
## Cilya aingila Joni ati: “Nga kanshi iwe ici cipica cawame fi nani akukopele?”
## Janet: “Nakopelwe ku Royal Art Studio ku Harare. 
## Nga wacitemwa, leka nkuletele cimbi ica musango uyu wine eco usende”. 
## Awe aima ayaleta ne cikope ku kati ka ng’anda, apela Joni, nao atemwa sana, asantika no kusantika.
## Talati abwelemo, Joni aibukisha cimbi ati: “Yangu naendi nati ndabe; bayama balefwaya sana ukukumona.
## Bushe mailo nga bakupela ulusa lwa kuleka incite, kuti calinga nshita nshi pa kuyafikako? 
## Wisakamana pa mulandu wa kwenda, nkesakubuula pali motasaiko!”
## Janet: “Cisuma, kwena ukesambula nshita nshi?”
## Joni: “Faifi koloko kuti alinga nganshi”.
## Janet: “Cisuma dear, ukeshile apo pene”.
## Paul na Robin, ababiye bakwa Joni batile bashibwela ku ncito, baisatesha ku bantu ukuti umunabo Joni nashita icitukutuku icisuma sana.
## Pa kusanga Joni talipo.
## Imitima yabo te pa kusabasaba ukufwayo kucimona.
## Ilyo bapitile kumwakwe, cinecine basange fishilwa fya citukutuku pa lubansa. 
## Lyena bashinikisha no kuti cinecine nashita. 
## Baya mu kumulolela mu ng’anda mwa Robin.
## Kuti umo bali nabekalisha, baumfwa no musowa wa citukutuku mu mushi. 
## Ico imitima iminine na kale, baisafuma bamona Joni aleisa, eshile alelisha na huta ico utwaice twali mui nshila alefwaya ukupita.
## Apo pene Paul na Robin, baya ku ng’anda kwa Joni ku kumona icitukutuku cakwe. 
## Ilyo aba balumendo bafikile ku ng’anda ya munabo, kwaileba icongo ca nsansa na mapange ayalekanalekana. 
## Paul ati: “Ata cumi, mpaka na ine nkashite”.
## Robin nao ati: “Shuwa na ine wine kano nkacishule”.
## Joni alabaluminisha ati: “Ee, bane namukashite pakuti tukalekalifya bacanjili imitima. 
## Bena batila ‘Humber’ na ‘Raleigh’ e ncinga sha kutwangilapo, ala incinga ineine ni ii”. 
## Abwela atina na pali huta, ababiye balaseka.
## Paul aipusha ati: “Mwana bushe kadona kobe nakacimona?”
## Joni: “Yangu nobe, ico e cakwipusha no kwipusha; eko nafuma nombaline”.
## Paul na Robin balapampansha Joni panuma abati: “Guud mwaice, twalo Lubemba pantanshi!”
## Naendi ubushiku bwakonkapo, Joni ashinuka fye ku ncito atala apita kwa banalume, 
## abeba ati: “Nga nafuma ku kusamba nombaline, nalaya ku kubuula Janet. 
## Nga muli no twakupekanya, pekanyeni”.
## Banalume abati: “Bushe bamayo bene balanwa utubwalwa”.
## Joni: “Ala mukwai nabayeleta fye”.
## Awe banalume baima, balungama na ku biaolo, abakashi nabo balapekanya tumbi utupya pa mulilo.
## Pa kuya kwa Janet, Joni kuti ele alelisha na kamunsoli pa citukutuku cakwe. 
## Ilyo afika, afwaya ukuluba Janet ku mifwalile cikashana afwele. Cikashana afwele icakuti nafilwa no kulondolola. 
## Kanshi ntile, nangu wingapamfiwa shani, nga cakutiu mwakumana nankwe, ufwile ukucebukilako nelyo imiku itatu. 
## Joni wena afwele icina America nga filyafine afwala na kale.
## Joni atampako ati: “Bushe nuipekanya uleke tuleeya?”
## Janet: “Kale fye, natuleeya”.
## Pa kwikala pa citukutuku Janet abala apempentesha bwinobwino amalaya yakwe pakuti umwela taumufimbwile. 
## Banina Janet aikata na Joni mu musana. 
## Pa kukanafulunganya fya mukashana, Joni ateka umutima pa kubutuuka, bele balepuma ne lyashi.
## Cilya bafika pa banalume kwa Joni, Janet ico aishibe imisango ya Babemba, Janet aika pa citukutuku bupetebupete ainika no mutwe, aleka no kusosa.
## Panuma ya kumuposha, banalume kwa Joni na bakashi bwangubwangu baleta ifyakushikula Janet. 
## Banalume kwa Joni bamupela E1 abati: “Mayo apo twamonana cawama sana, kanshi cawama nomba twalalandila pamo”.
## Bamukanalume nabo bamupela 10s, basosa no kusosa filya fine abalume basosele.
## Janet te pa kutemwa. Neco mu bumi bwakwe tapali icawama ngo lupiya, kuti pa kupoka ne minwe ili iyacenjela.
## Awe bayangala nganshi ku ng’anda kwa banlume Joni inshita yasuka yafifa na 7 koloko. 
## Janet alembula Joni alamutotosha ati: “Nalimo nomba kuti nafwaya kubwelelamo?”
## Joni ati: “Kanshi shalikapo abene ng’anda tuleya”.
## Awe Janet, nsoninsoni afukama panshi, ashalikapo amako yakwe ati: “Mukwai santi nayangala, nabashalepo”.
## Nabo ati: “Eya mayo cawama sana apo twamwishiba, nabafikepo umutende mayo!”
## Joni bwangubwangu Alisha ne citukutuku, ayasha na malaiti anina, aboo!
