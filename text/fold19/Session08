## Panuma ya myeshi imoimo, Janet asuka aba pa bukulu. 
## Ici caletele Joni insansa ishingi nganshi, pantu alefwaisha ukukwata umwana. 
## Atampa no kupekenya ishina lya mwana nga afyalwa. 
## Aletontonkanya ukuti nga mwaume nkamupeela ishina lya bashikulu wakwe, kabili nga mwanakashi ishina lya banakulu.
## Janet wena ico mona aba pa bukulu, ala mukwai na imwe kuti mwatunganya. 
## Akwata ubulanda ubukalamba nganshi kabili alalanguluka kasuba konse. 
## Alaesha na maka yonse ukufisa ifumo pakuti abantu tabalimwene. 
## Ilyo aleenda alaumfwa insoni ishingi nga amona abantu balemulolesha. 
## Wena aleti nalimo balepapa ifumo lyakwe, kwati e wabalilapo ukwimita apo icalo capangilwa.
## Ke ce shamo, bushiku bumo Joni alwala impepo no mutwe Janet ayasosa kuli banalume kwa Joni, nabo baisamutwala ku cipatala. 
## Awe bayamuteeka, pantu bamona ukuti namwalisha. Ubu bushiku Janet asendama eka mu ng’anda.
## Ulucelo Janet alatontonkanya ati: “ Awe lelo lyena na ku biaolo ndeya, ngo wakundesha nani?”
## Akasuba cily kayakalekaba mu mubili, Janet ncita ngo muntu winewine, anina pa ncinga aya ku kumona Joni no kumutwealilako utwakulya. 
## Cilya abwelela ku ng’anda, aumfwa ciwa amupimpila ukuti aye ku biaolo.
## Atampa no kuipempentesha, afwala ubusaka sana pakuti ayemoneka bwino. 
## Na pakuti abantu benutunganya, asha aeba abena mupalamano ati: “Naya ku maliketi ku kufwaya umunkoyo”.
## Apo nishi cikashana afwele buu, icakuti neco akafumo kali fye mu kutoola, te wakwishiba no kuti ali pa bukulu.
## Anina incinga, alungama ne nshila yak u maliketi. 
## Umukashana wa mupampa kuti cilya ashingilila fye amayanda apetusha ne ncinga, uyo ku biaolo.
## Ilyo aingila mu biaolo, alafwaya ulya cilumendo bomfwana nankwe.
## Afwaya no kuti amumone nakalya, awe ashita no bwalwa, alanwa. 
## Umo ekalishe amona fye ulya wine cilumendo alefwaya uyu, balaposhanya, aeba cilumendo ati “Ikala fye apa mupepi, lelo ndi neka, tapali ca kuti usakamane”.
## Cilumendo: “Ala! Ngo mulume obe ali kwi?”
## Janet: “Alilwala, ali ku cipatala. 
## Kwena nangu njishile muno biaolo, netiina ukwendauka, pantu ababiye nga bamona, kuti baisasosa kuli Joni nga abwela ku cipatala; 
## mayo na cilya lyapenesha kuti lyaisanjipaya fye”.
## Mukwai cilumendo pa kusekesha cisotwe wawama filya, kuti nga ayaleta amabotolo, ni sotambe. 
## Ubwalwa nabo tabwangasha, Janet abusenda na mu ngala, atampa no kushintilisha umutwe pa cifuba cakwa cilumendo, cilumendo apisha no kuboko mu musana wakwe.
## Limbilimbi ing’oma ya jaivi yalila, abantu batampa no kuifyeta. 
## Cilumendo alomba Janet ukuti bololepo amolu. 
## Mukwai Janet wa kantu alaba na ku ifumo, asumina fye apo pene, baima baikatana. 
## Imicindile yakwa Janet te yakuti ali na pa bukulu nakalya, cilumendo aleti nga amusebula na Malaya yalola na mu mulu, cilumendo wa mupampa abwela aikala na panshi pa kulolekesha.
## Paul Canda na Robin Mukuka cilya babwela ku cipatala ku kumona Joni, baumfwana ukupita ku biaolo ku kunwako icikale ca syndicate cimo. 
## Mu nshila Paul alaipusha umubiye ati: “Pa ng’anda pa Joni napesalwa, nga kanshi umukashi ele kwi? 
## Tatumumwene ku cipatala!”
## Robin: “Nalimo ele ku cipatala ili twafumako”.
## Paul: “Awe, kabili ifwe tushile nabesala, kanshi kuti ayaingila shani”.
## Robin: “Kanshi tata katwishi uko ele, aba banakashi ba mu tauni te batsotsi!”
## Ilyo Paul na Robin baingila mu biaolo, basanga elyo ing’oma ya jaivi yafukila. 
## Kuti bati bapose amenso pa balecinda, bamona Janet kuti kacilumendo ka kantu kuti nga kamuselebula, na Malaya ni cikanga yawe na ku menso. 
## Batala baiminina balalolesha fye, ifyakusosa fyabula ku mulandu wa kupapa. 
## Robin e wabalilapo ukulanda ati: “Kwena uyu mukashana nashininkisha lelo ukuti ni Cisesa cintomfwa, kabili na mano yene takwata iyoo. 
## Bushe we uli pa bukulu niwe bengalashingulusha umusango ulya cinecine waenda no mutende!”
## Paul atala akumpa ku minwe ati: “kwena Joni nga bakashana ba muno kalale,acili aleupa, uyu wena tabakakokole nankwe.
## Bushe ulya cilumendo bali nankwe tye ulya Joni aumine icabipisha nganshi?”
## Robin wena ico amano yakwe yali nga yakwa Joni, apo pene aeba Paul ati:
## “Boi kanje ncaye kapanga, kanshi ne mpumo sha ntanshi tashiteseshe. 
## Kabili Joni nga afuma mu cipatala tuli no kumweba, pantu teti tuleke umunensu balemusebanya ku canakashi ca mano ya bukapenta!”
## Paul: “Mwandi panoesonde palilalwa! We wefumo niwe ulesebulwa filya, ne mpukushilo shileshala na pa mbililibili!” nacine abalumando bayaiminina mupepi, bali nga baletamba jaivi. 
## Kuti Janet ati ndoleshe mu mbali ifi amona fye amenso yane yalemutambo; apo pene Janet alatotosha umulumendo ati: “Ala natuleke, bamo abanjishiba balentamba”. 
## Bati baleke,  ukucinda, Janet na cilumendo wakwe balunila na mu mabumba ya bantu.
## Robin alaeba Paul ati: “Ulya mukashana ulemona nga tatumubwelepo ilyo twingafisha umulandu kuli Joni kuti akaana akoola na pa lulimi. Enda tumufwaye, tumukalipile nakuba abwelele na ku mushi”.
## Balamufwaya, kuti ngefi babatulila mu citenge, bali na cilumendo wakwe wine balenwa ubwalwa.
## Robin alembula Janet ati: “Mulamu, tala isa kuno tumfwe”.
## Ukwabula no kwasuka Janet aima, akonka Robin panse.
## Robin ati: “Kwena mulamu, ifwe twasunguka sana pa ku kusanga kuno kantini. 
## Icantanshi balikulesha ukwisa kuno. 
## Iwe taulingile kwisa kuno ilyo umubiyo alecula mu cipatala. 
## Ica butatu, we muntu we uli pa bukulu niwe bacilasunsha umusango ulya pali jaivi. 
## Bushe fyonse ifi wacita fya mano!?”
## Janet akwata insoni sana pa kumfwa ukuti kanshi na babiye kwa Joni balishiba ukuti aba pa bukulu. 
## Elyo ico ifyakusosa ifinefine ashakwete atampa ukumaula ku fimpusa ati: 
## “Kwena kuno biaolo nshaciba na kwisako, bampatikishe fye ne mwine”
## Paul ati: “Nga abakupatikishe ni bani?”
## Janet: “Banandi bamo ifi, no kuya nabaya, nshishibe no ko bali”.
## Paul: “Nga iwe ico wikalile cinshi nga babiyo mwishile nabo nabaya?”
## Janet: “Iyo mulamu na ine wine nail ndi fye mu nshila lilya mwaisanjita”.
## Robin: “Awi mulamu ulefwaya ukufisa, wishibe natufulwa sana pa kusanga ulecinda na ulya cilumendo Joni akuminepo ne ntanshi. 
## Wishibe tuli no kwisafisha umulandu ku mwinamobe, pantu ulemusebanya sana, kanshi mwe banakashi ba muno tamwakwata mano. 
## Kabili lino line akuya na ku ng’anda”.
## Janet pa kumono bukali bwakwa Robin, ifilamba fyalapona, ubulanda no mwenso fyaisulo mutima wakwe, atampa ukulanguluka”.
## Robin ati: “Nga wishile ne ncinga kabule apo ushile twende”.
## Janet ukwabula ne fikansa, ayabuula incinga apo ashile. 
## Pa nshita ii, ninshi ulya cilumendo Umundebele bafyuka kale, aleti nalelo nalalungwa.
## Abalumendo na Janet banina pa macinga, balaya ku mushi.
## Mu nshila Robin alaeba Janet ati: “Kwena bukwe aubulaba pa bukulu lilya mwacilacinda jaivi na ulya mulumendo, nga nail naisakuuma ulupi”.
## Janet ati: “Ee, cinecine babukwe nga mwacinguma fye pantu nimbifya. 
## Kwena napapata mwikesasosa kuli Joni, akesanjipaya fye”.
## Paul ayasuka ati: “Iyoo tuli no kwisamweba, pantu nga aumfwila kuli bambi ilyo na ifwe natukumona kuti atufulilwa sana. 
## Iwe auba na mano ya kumutiina nga teti ulecita ifyo ashifwaya”.
## Janet pa kumfwa abalumendo ifyo bakosa mu tunwa, atendeka ukulila, aika na pa ncinga.
## Ababiye kwa Janet mu mushi bapapa nganshi pa kumona apo Janet abwelela, uwaciba atile naya ndafwaya umunkoyo.
## Lelo abwela icungulo sana no munkoyo takwete, kabili alemoneka uwakolwa sana, batampa no kumutunganya.
## Bamo abamwene Janet uko alecinda jaivi mu biaolo, baisasosa kuli banalume kwa Joni. 
## Banalume Jonie bafulwa sana, basuka baya kusabasuka baya ku ng’anda kwa Janet icungulo ku kumukalipila.
## Bati bashifika pa mwinshi, Janet ayasuka fye bulandabulanda. 
## Cilya baingila Janet abaposha ati: “Mwapoleni mukwai”.
## Nabo: “Endita mayo mwapoleni”. 
## Kabili bati batuushe ponono elyo kabili abati: “We mwana wandi akasuba konse aka wile fye ku biaolo? Cintu cabipa sana, kabili taulingile kubwekeshapo. 
## Apo nomba walyupwa, ulingile ukusakamana umwinamobe pa ng’anda, te kwenda icendeende nga abakashana abashaupwa iyoo”.
## Ilyo banalume kwa Joni balelanda, Janet atalele fye tondolo, alelolesha na panshi.
## Cilya bapwa ukusosa, elyo asosa ati: “Mukwai kwena nimbifya, bengambelelako uluse”.
## Banalume Joni abati: “Iyoo mayo nacipwe, icabipa kubwekeshapo”. Kabili baima babwelela kumwabo.
## Ubu bushiku Janet tasendeme bwangu ku mulandu wa kutiina ubukali bwakwa Joni, alafwaya amano ya kwisanashashamo Joni, no kuti ayamone nakalya.
## Ulucelo Janet abuka bwangubwangu ku mulandu wakubula utulo. 
## Ati apwe ukusamba, apanga na tii wa kutwalila umulwele ku cipatala, aputaula bwino buleti pakuti ayesansamushe umulume ku cipatala, abikako na mafuta busakabusaka.
## Joni atemwa sana pa kumona Janet abangilila filya Janet afika pa beti wa mulume, alamuposha ati: “Musendemeko shani lelo?”
## Joni ati: “Awe lelo ndi fye bwino, nalimo ndefuma no kufuma”.
## Bashipwa fye ukumonana, Janet abwelelamo ku ng’anda. 
## Janet cilya ali pa mwinshi alesamba imbale, amona fye Joni uyu beshile nabamupapa pa ncinga ku mulumendo baishibene nankwe ifi. 
## Janet aleka ukusamba imbale, ayaipusha umulume nga kuti afwaya ukusamba amenshi ayakaba. Joni asumina akusamba ayacifulefule.
## Amenshi yashikaba Janet aleta mu ng’anda, alaeba Joni: “Sambila muno mwine, pantu taulakosa ukuyafika ku bafa. 
## Cilya Joni alesamba Janet apekanya itoloshi ilisuma ne shati na tai pakuti Joni ese afwale nga asamba. 
## Ifi fyati fipwe aya mu cikini ku kunaya ubwali. 
## Ubu bushiku ba Janet e bancito nganshi. 
## Neco balefwaya bafimbe pa mulandu wabo ulya tumfwile kale.
## Janet acili mu cikini alepekanya icakulya aumfwa fye: “Otini mayo”.
## Janet: “Iseni mukwai”. Amona ni bamuka nalume kwa Joni bali na kasupa ka munkoyo. 
## Bwangubwangu Janet apokelela, asantika, atwala na mu ng’anda. 
## Ilyo Janet aingisha umunkoyo, asanga Joni napwa ukusamba, nafwala na bwinobwino. 
## Cilya abwelela panse, alaeba bamuka nalume kwa Joni ati: “Mukwai nabengile mu ng’anda”. 
## Baingila. Babapela amenshi pakuti basambe balyeko ubwali, bakaana.
## Banakulu bantu baikele akashita kanono ku kumona Joni, no kuya baya. 
## Joni e pa kutampa ukulya ubwali. Alyapo fye isha kupenda, aeba Janet ukuti amupeele umunkoyo. 
## Janet aleta balanwa bonse babili.
## Ubushiku bwakonkapo, Joni aya ku kumona abasungu bakwe ku ncito, awe bayanupeela ubushiku bumbi ubwa kutuusha pakuti abweshe amaka.
## Paul na Robin bali bakalaliki mu Gavanenti, baleinuka ku ncito ne nshita ya 4 koloko. 
## Kanshi batile bashibwela ku ncito, baipushanya inshita ya kulandilamo no munabo Joni. 
## Baumfwana ukuti tacafishe bafwile ukumushimikila nga bamwita ku cakulya.
## Ilyo Joni alebwela ku kumona abasungu bakwe apita ku mulumendo umo ifi uo aishiba ukuti alishiba Icindebele, pakuti ayemulondolwela ulya kalata wakwa Clara Nkosi mu Cibemba. 
## Cilumendo ulya pa kumona Joni amwendela, atemwa nganshi, pantu alemona Joni uwamisuula, uushingasakamana ukutanalila ababiye. 
## Uyu mulumendo umutundu wakwe Mungoni kabili alishibe Icindebele ne Cibemba sana.
## Joni ati ekale panono, atampako ati: “Mwandini ba Banda wesu, naisandeipusha nga kuti mwangafwako ukupilibwila aya mashiwi mu Cibemba”.
## Banda bwangubwangu apoka kalata, atampa no kusoma eka mu kapoopo, 
## elyo aipusha joni ati: “Bushe mulefwaya nsose fye ku kanwa, atemwa mulefwaya nembe?”
## Joni: “We mfumu kuti cawamisha ukulemba”.
## Awe Banda abuula ne pepala, atampa no kwalula kalata ulya mu Cibemba. Cilya apwa apeela Joni asomapo amona ne filembo fyonse nga nafilungama. 
## Awe asoma onse ukwabula no bwafya. 
## Asanga Icibemba conse cili icatambalala, 
## epa kutotela Banda ati: “Nasantika san aba Banda, nomba naumfwa umo kalata alolele”.
## Banda amwipusha ati: “Ba Bowa, shi nalimo mulefwaya ukusambilila Icindebele?”
## Joni aseka ati: “Ee mukwai, ulu lulimi nalutemwa sana, nomba fye ukukosa ici mwaba no kuitomona nga we ulelya insongwa”.
## Joni pa kubwela kumwakwe te pa bukali pa mulandu Janet alemufisa icishinka. 
## Kabili alishininkishe ukuti ulya kalata tafumine kuli banyina mwaice, yafumine kuli kapenta ku Lusaka.
## Nga filya tulandile kale, Joni atile fye ashifuma pa ng’anda, na cilumendo umo uo balebomba nankwe aleta na kalata, uyu kalata alungeme Janet, nao wine uwalembele ni Clara Nkosi. 
## Janet ashuka sana kalata pa kufika ilyo Joni ashiliko, bwangubwangu aisula, atampa no kusoma, lubali alecebaceba no kucebaceba pakuti joni emusangilisha. 
## Muli uyu kalata Clara asosele ati: “Nali no bulanda sana pa kumfwa ukuti na iwe uli ne fumo, kabili walaswa ube no mwana pamo nga Elizabeth Zulu. Awe mwandi cabulanda sana.
## Pantu nga wapaapa ninshi ubukashana bwapwililila nakalyanakalya. 
## Ine e candesha no kupwa kukali kwine, e mulandu nabutukile ku mulume batufishe nankwe ku Pritoria, njikala nankwe nomba nga ndi na bana umulongo, no kubipa nga nabipa nganshi. 
## Bushe iwe ifumo lyobe lilekusekesha? 
## Ine ndeti umukashana uwawama umubili nga iwe, talingile kukwata mwana. 
## Nga wati bufi nakubepa, ale leka ukatila fye ubushiku abalumendo bakeshiba ukuti waba no mwana, apo pene tawakamone wa ku kubikako amano. 
## Ninshi apwa”. Ilyo Janet amwene aya mashiwi, mukwai atala aikata na mu mutwe, ubulanda bwamwishila ubukalamba. 
## Ukufuma bulya bwine bushiku atampa ne nshila sha kuti engonaeilamo ifumo, no kufwaya ukuputule cupo na Joni.
## Ilyo Joni afika pa ng’anda, ukufuma kulya tusosele kwa Banda, Janet ati: “Bweleniko”. 
## Joni te wakuposako na mano janet wena apo atendeka no kututuma ati nalimo nabamushimikila umulandu wa ku biaolo. 
## Pa kuti ahininkishe nga natesha cinecine amwipusha ati: “Mwe bantu ndeti mwabweleni. Kanshi finshi ndufyenye pa kukaananjasuka?”
## Joni amwasuka bukalibukali ati: “Uleti no kuti mwabweleniko nga we ulewamya! Tala isa kuno tumfwe”.
## Baingila bonse babili mu ng’anda. 
## Apo pene Joni asukushila Janet kalata ilya yalwile mu Cibemba ati: “E kalata afumine kuli banoko mwaice uyo ati?”
## Janet camupesha amano, alalakalaka fye na kalata mu minwe. 
## Cilya ati asosepo cimo, Joni amuputula ati: “Wikaana nelyo kamo, pantu nga nayaleta abakukushinina cilesabipa sana. 
## Iwe uwakutumine uyu kalata ni cibusa obe, kapenta mubiyo ku Lusaka, kaana?”
## Janet apakukanina pabula, asumina ati: “Kwena cinecine munandi e wantumine, lelo kapenta alyupwa!”
##  Joni: “Nga kanshi cinshi walemufishila?”
## Janet: “Naleti kuti wakalipa nga nakweba ica cishinka”.
## Joni: “Kuti nakalipa shani kalata nga pali ifisuma. 
## Bushe ifi alembele muli uyu kalata kuti munandi alintemwa, alamfushana ifyakuteeka ing’anda. 
## Ine cinecine natwishika uyu mukashana teti abe uwaupwa, bushe uwaupwa kuti akaana shani ukukwata abana. 
## Nakulesha ukwasuka uyu kalata, nga wayasuka pasopo!
## Janet apo enamine fye panshi, aleyalaula ne minwe. 
## Joni nao taishibe ukuti alyasuka kalata kale kabili lelo line no kubwela nabwela kalata.
## Janet ati: “Iyoo, cinecine apo wandesha, nshakamubweseshe kalata wakwe”.
## Aya mashiwi yati yapwe, Joni afumya icitukutuku pa kuti acipukute. 
## No twaice tubili twaisamwafwako ukuciwamya. Cilya bapwa, icitukutuku calabeeka fye nge cipya. 
## Joni asantika utwaice, atupela na bishiketi, twaya na kumwabo.
## Joni na Janet nabekala mu ng’anda, Joni alesoma inyushi, Janet wena alecisa amalaya, baumfwa akaice pa mwinshi: “Nimwe ndeita ba Joni kwa Paul Canda”.
## Joni: “Eya mune, tangilako nalaisa nombaline”.
## Janet apo na maka mu mubili yapwa ku mwenso, pantu ashininkisha ukuti nomba ilya nkaama yayaishibikwa. 
## Apo acikalipa filya pa mulandu wa kalata, nga kanshi nga itesha calo lya ku biaolo nga lyaishibikwa cileisaba shani?
## Cilya Joni ashingilila, Janet aleka no kucisa amalaya alatontonkanya ifyakucita pa kupusuka ku bukali bwakwa Joni. 
## Asanga inshila ya mupepi kubeepa ukulwala. 
## Pa nshita ii Janet takwali cintu cimbi ico aletinisha muno calo ngo bukali bwakwa Joni.
## Lulya lupi amumine mu biaolo tatwalemuteeka bwino nga aibukisha.
## Joni afika pa ng’anda pa Paul, aingila, balaposhanya na babiye. 
## Baikala balalya ne cakulya. Ubwali cilya bwapwa, Joni kwati naishiba ukuti ababiye bali ne lyashi lyakumweba, e watampako ati: 
## “Bushe bane ili nail ku cipatala, tamwalemonako imyendele ya uyu tauni gelo natatamuna!?”
## Robin e mutanshi pa kwasuka ati: “Mune kwena witila ifwe tuli fimpatanya ifyaikele pakati ka nshila. 
## Tulekweba icishinka ukuti imisango ya mwina mobe pa nshita wali ku cipatala, ifwe tayatusekesha nakalya.
## “Yama bulya bushiku, kuti twati tupitile ku biaolo no munandi Canda uyu, twamona palya bacindila jaivi, mulamu kuti nga bamuselebula kuli ulya wine canga walopwele bushiku bumo, ulya Umundebele, kabili teti utunganye umuntu uuli pa bukulu kuti atemwa ukucinshiwa ulya musango. 
## Wena ngefyo wishibe, ifwe twalikalipe sana no kufwaya ukulopola ulya canga, lelo twatinine ukusebanya mulamu.
## ”Mulumu wena ati ashitumona fye aongoloka, bayakumanina mu citenge cimbi na kapanga wine ulya. 
## Ifwe twatampa ukumufwaya pa kumubwedesha kuno mushi.
## Awe ngefi twabatulila balenwa na mabotolo. 
## Ifwe twamufumisha panse no kutendeka ukumukalipila, mpaka atendeka ukulila ico amona nafulwa sana. 
## Apo pene ukwabula no kupose nshita twalimine no kulabwela kuno mushi. 
## Kwena no mwine wine tatwamuushile nelyo twatile: “Tukesatila aya mashiwi ku mwina mobe, pantu ulemusebanya kuli bucintomfwa bobe”.
## Inshita Robin aleshimika Joni enamine fye panshi alekutika, ukwabula ukuposapo ishiwi nelyo limo. 
## Ico aumfwa Robin atalala, Joni elyo ati: “Mune wawamya sana pa kunshimikilako uyu mulandu. 
## Mu cine naliumfwa mailo kuli odali umo ku cipatala. 
## Wena aishile mu kunjipusha, ilyo amwene Janet aishile ku kumpempula ati: “Kanshi e mukashi obe ulya mwa. Ulya umwene aishiba sana ukucinda Jaivi”.
## Na ine namwipusha nati: “Nga kanshi iwe wamumwene kwi?”
## “Ebele namumwene bulya bushiku mu biaolo, baleshana na George Dube”. 
## Ine nati aleseka fye, kanshi cinecine. 
## Kabili bayama nabo bali balefwaya ukunshimikilako, nomba na mwishiba abakalamba bali balepita mumbali, nshacumfwisha umo baciloshe. 
## Na ine nshishibe ifyoningacita na ulya mukashana, nampula mu maapa”.
## Robin ati: “Iwe wiyesha kuyamuma pantu ali pa bukulu, kuti wayambulako isha pa kubeya. 
## Ulingile ukumufunda fye pakanwa, nga wamona cakwansha, watala wamutuma kuli banyina ku Lusaka”.
## Paul nao asuminisha amashiwi yasosa Robin ati: “Iyoo mune te cakwesha ukumuuma kwena”.
## Joni ati: “Cisuma bane nayalanda nankwe panono, nga atampa ukucusha nishi mailo akalonga ukuya kuli banyina ku Lusaka”.
## Joni alaya ababiye abwelelamo kumwakwe. Asanga Janet nasendama kwati mulwele, Joni amwipusha ati: “Cinshi usendamine?”
## Janet: “Ndeumfwa impepo no mutwe” (Ubwafita na fititi).
## Joni: “Nga fitampile lilali?”
## Janet: “Kwena ni kale nomba nshipikishe fye nati pantu elyo umunandi abwela ku cipatala, teti amone ukuibombela”.
## Joni aikala pa mupando, atampa kwipusha Janet icalengele ukuti aye ku biaolo nelyo amulesha, Janet tondolo.
## Joni: “Ulemfinda no kumfinda! Ukamona nga wapola ifyo nkakucita pamo na ulya wine kolwe mubembushanya nankwe!”
## Ulucelo Joni asamba alungama na ku ncito yakwe, Janet wena te wakubuka na pa beti, bukomenemo ne sembe ukucini pamwabo.
## Ilyo Janet amona ukuti umulume aya ku ncito, lyena na ng’anda yayanguka. 
## Papita fye inshita inono, abuuka, alatontonkanya ifyakucita. 
## Amafundisho aleumfwa kuli bakapenta aya kupata icupo no bufyashi yaisula umutima paa, alafuluka nefyo aleyangalila ilyo ashali ashilaupwa. 
## Atontonkanya ifyo Joni akamucita pali bumpulamafunde bwakwe, apo pene kwati bushilu bwamwikata, apanga ukubutuka apo pene!
## Umwabela ishamo, ubu bushiku Joni akupwike fye pa kuya ku ncito, alaba no kusenda inkoloko yakwe iyo ashitile pali E23 10s. od. 
## Kwena umutima tawakalipishe, atile ndeisaisanga nga nainuka, ubushiku bwa lelo nakulaipusha inkoloko  ku musungu wandi na banandi. 
## Kanshi tata inkoloko iyo ubo bwine bushiku ileloloma, papitile inshitantali pa kuilondola nakabili.
## Janet apo pene atendeka no kulonga utupe twakwe umo ali eka mu ng’anda. 
## Alonga amalaya yakwe yonse muli sutikeshi Akaka na mabulangeti yabili na mashitibeti. 
## Kuti ati aloleshe mumbali, amona inkoloko yakwa Joni pa tebulo, 
## aibula ayalaula ulunkumbwa bwamwishila nayo alonga na muli sutikeshi, 
## na tumbi utupe twakwa Joni uto ashakwatile na mulimo alongala kumo.
## Kuti cilya ati emye katundu aumfwa kufina e pa kufumina panse ku kufwaya utwaice tutatu tuleteya boola, atwita pamo twaisa fye ulubilo.
## Atweba ati: “Aleni batata njafweniko ukusenda utupe utu ku stesheni ya basi, ndeyamulipila.
## Tatifine ni sutikeshi na mabulangeti epela. 
## Abaice basumina basena na fyonse, balaya.
## Ne ndalama E24 isho Joni asungile mu ng’anda, Janet abulapo E10 10s. od, asenda.
## Lilya bafika ku citesheni ca basi, bamona na motoka wine uwa kuya ku Ndola ali mupepi no kwima. 
## Kondalita pa kumona kapenta wawama filya afuma na muli motoka ati: “Ni shani basisita, muleya kwi?”
## Janet: “MUkwai ndeya ku Ndola”.
## Kondakita apoka ifipe, afibika pa mulu wa basi. 
## Namutekenya kuti alolesha ukulefuma Janet alaswa ku mafiga yakwe, nomba alolekesha, amona ukuti ali ne fumo, mu mutima ati no kuti: 
## “Eya mwandi mayo, kanshi uli muntu winewine tauli kapenta”.
## Janet cilya aikala pa cipuna, na basi aima,. Kondakita ayaiminina mupepi na Janet, 
## alamwipusha ati: “Bushe basisita mwakala mu Ndola mwine”.
## Janet : “Iyoo, mu Ndola neyaikilamo fye pa kunina ishitima lya kuntwala ku Lusaka uko njikala”.
## Kondakita: “Oh, muli bena siti Lusaka!” bushe muli balenje?”
## Janet: “Iyoo, ndi Munsenga kuli batata, kabili ndi Mushona kuli bamayo”.
## Kondakita: “Yaba! Basisita ifyo mwaishiba Icibemba ee, alai ne ndeti fye muli ba ku Lubemba kukati”.
## Janet: “Nasambilila fye, kabili no mulume wandi Mubemba”.
## Kondakita: “Oh, kanshi mwalyupwa cinecine?”
## Janet: “Nga finshi mwamona ifyo nshingopilwa?”
## Kondakita: “Awe nkashi yandi, pantu abengi muno kalale abawama umusango uyu, ukucila abatula lubali ulu lwine mwalumbula, tabafulila kuupwa, bena bafwaisha fye ukwangalisha. 
## Shimona we nkashi yandi iwe ifyo ucindeme neco uli pa bukulu. 
## Ala kwena eko twasasa few Babemba ku kufwaisha abana”.
## Janet amwentulako fye, alasuba kondakita kilishi ati: “Ala mukwai, bushe umwana wa muntu uwafyalwa ubuntungwa, e wingalaenda icendeende, bulya bupuba ubukalamba sana”.
## Basi ico alebutukisha, takokwele ukufika mu Ndola. 
## Janet ico ashaishibe ukwakwikala pa kulolela ishitima lya ku Lusaka, cilya afuma muli basi, 
## aipusha kondakita ati: “Bushe uko balolela ishitima nikwi, kabili lili no kwima nshita nshi?”
## Kondakita: “Sisita, ishitima lilefika ubushiku sana. 
## E mukuti inshita yonse ii muleyaikala ku wetingilumu ku citesheni. 
## Bushe tamwaba abo mwaishiba muno Ndola?”
## Janet: “Iyoo mukwai, nelyo fye umo, nshishibe no kwakulola nga nafuma pano”.
## Kondakita: “Kanshi linden mwisakamana, twalaya nenu kwa nkashi yandi, eko muyeikala mpaka ndemubwesha ilyo ishitima lileisa”.
## Janet baima na kondakita kwa nkashi yakwe. 
## Nkashi kwa kondakita apokelela Janet bwinobwino, ena aletontonkanya ukuti cisotwe ni bukwe bwakwe.
## Kondakita alaeba nkashi yakwe ati: “Aba twaisa nabo niba...................”. ico ashishibe ishina lyakwa Janet, e pa kwipusha ati: “sole basisita, bushe nimwe bani ishina?”
## Janet ico ashalefwaya ukuisokolola, aputa ilya kuputa ati: “Nine Margaret Zulu”.
## Kondakita: “Eya, ba Margaret Zulu, tufumine nabo ku Mufulira uko bekela na balume babo Ababemba nga fino fine na ifwe tuli. 
## Baleya ku kumona abafyashi babo ku Lusaka. 
## Ico bashakwata bantu babo muno Ndola euku naisa nabo kuno pakuti eko batale batuushe mpaka ne shitima lise”.
## Ala mukwai nkashi kwa Peter Mwansa (e shina lyakwa kondakita) nao aba uwaponsela; kuti kalekale ne cakulya nacipya, ba Peter na Janet bapembuka.
## Inshita cilya iyakuya ku shitesheni, Janet asantika nkashi yakwa Peter Mwansa pa kubapokelela cisumacisuma. 
## Kabili baima na Peter ukuya ku shitesheni, Peter aya nasenda icipe cakwa Janet.
## Mu nshila bakumana na banakashi batatu abalefuma ku shitesheni. 
## Kuti bati bakutike, baumfwa balelanda abati: “Abanakashi ba muno nshiku nabafya sana, tabalefwaya kwikala na baume iyoo. 
## Uyu twaumfwa abutwike lelo ku Mufulira ku muleme wakwe, kabili baleti ali na pa bukulu”.
## Umwanakashi, umbi ayankula ati: “Alai ne ulya acilashimika mukaaya, atile apo bekala na pabutwike umwanakashi wine uyo, ni mupepi. 
## Abene bali bamulumbula ne nshina, nampo nga bacilati Joni aya bacilati Janet, mulume ni Joni”,
## Janet apo atemwa pa kumfwa ukuti ishina alumbwile kuli kondakita ni limbi. 
## Na kondakita wine tatungenye nelyo kamo ukuti ni uyu wine tuli nankwe. 
## Kwena Peter asuka abepusha ati: “Nga kanshi uko mwaumfwa amashiwi ya musango uyo nikwi!?”
## Umwanakashi umo ati: “Twaumfwa ku baisa ne shitima ukufuma ku Mufulira. 
## Mukwai abati umukashana wa kantu nasendela umulume utupe tonse nakalyanakalya”.
## Janet aikatwa no mwenso ukalamba pa kwishiba ukuti ukufyuka kwakwe nakwishibikwa. 
## Peter ena atendeka ukwebaula abanakashi abafyuka ku balume babo; Janet alesuminishako ilya nkulilishi. 
## Cilya baponena mu musebo wa tayala, na motoka umo ifi afuma kunuma. 
## Cilya apalama apali Janet na Peter, anasha no lubilo. 
## Janet pashele panono ukuti abutuke, wena ati nalimo ni bakapokola batumine ukumufwaya atemwa ni Joni wine namukonka. 
## Janet aumfwa ishiwi ilyo aishiba lyamuposha aliti: “Shimwapoleni na Mrs. Bowa”.
## Uyu aposha Janet ni Japhet Daka, nga muleibukisha, ulya abasendele ukubatwala ku Lusaka ku bwinga.
## Umwenso elyo wacila kuli Janet, wena atontonkanya ukuti eo Joni atuma ukwisa mubwesha, lelo pa kufyuka kwakwa Janet taishibepo nelyo kamo.
## Daka aipusha Janet ati: “Ni shani ba Mrs. Bowa muleya kwi?”
## Janet: “Naya ku Lusaka ku kumona bamayo”.
## Daka: “Oh, kanshi tuli fye lumo, lwa ba nkonshi na bampelembe. 
## Na ifwe bene no munandi uyu, eko tuleya. 
## Twawisha akasuba ku mulandu wa kuwaya motoka. 
## Nomba twayashita amafuta nga twashita ninshi e mile twaya. 
## Natucelwa sana tulefwaya ukuyafika ku maca”.
## Janet: “Iye mayo ba Daka wesu, shimwingampelako lifiti namupapaata ni musha wenu”.
## Daka: “Nga katundu ali kwi?”
## Janet apoka katundu kuli Peter, asantika no kusantika. 
## Mu mutima ati no kuti bwali bwandi waya amalunga. 
## Apo Janet te pa nsansa, pa kusanga tafikile ku citesheni ce shitima uko aumfwa ilyashi lya nkubula mutima lyapoma nge cipoma. 
## Kabili atemwa nganshi pa kumona ukuti Daka teshibe nelyo kamo pa mulandu wa kufyuka kwakwe. 
## Peter nao uo beshile nankwe teti atolepo na kamo, pantu ishina ilyamulumbula Daka nalyo lya Mrs. Bowa. 
## Awe mukwai Janet wesu alatasha na malaika mulinshi wakwe.
## Daka anyanta na ku cela. Baenda bushiku bonse muli ba 1 koloko bafika na mu Lusaka.
## Janet tafwaile kufikilila kumwabo, alomba Daka ukuti amutwale kwa Clara Nkosi ati: 
## “Kambalile ku munandi, kumwesu nebwelelako akasuba nga nasamba, nafwala na bwino”.
## Clara apapa nganshi pa kumona Janet pa nshita ii. 
## Awe Clara apokelela umunankwe, amupela ne cakulya. 
## Cilya Janet alya elyo asosa ati: “Ninaka sana, ndefwaya ukusendama pakuti ntuushe. 
## Clara ayanshila umubiye, asendama kwati ni mfubu, ulucelo ali wa kubuusha fye.
## Clara ati: “We mukashana we, na nomba wasendama fye, shi buuka usambe, unshimikileko nefyo waendele”.
## Janet aisasantamuka, ayolola ati: “Ala nakile cibi ku mulandu wa kwenda bushiku bonse ukwabula ukutuusha”.
## Bonse babili baya mu bafa ku kusamba. 
## Mu mashiwi ya pa muulu, Janet ashimikila umubiye ifyo afyukile.
## Clara ati: “Ine kwena nalishibe na kale ukuti tawalefwaya kuupwa, ni banoko e bakupatikishe. 
## Kwena ine natemwa sana apo wafuma ku cintu ico ushifwaya. 
## Nga kanshi pali ili fumo ukacitapo shani”.
## Janet: “Umwana kwena nkalela te mulandu, lelo kwena nshakabwekeshepo ukukwata na umbi. 
## Akatila fye ashisumuka nkesemushila na bamayo”.
## Bati bapwe ukusamba, babwelelamo ku ng’an da ku kunwa tii. 
## Lilya balenwa tii, Janet ashimikila umubiye tonse utwalengele ukuti afyuke, ati no kuti: 
## “Muno Lusaka mwena nshilefwaya kwikalamo, 
## kabili nshilefwaya kumonana na bafyashi bandi, 
## nuishiba bakalipa nganshi, 
## nga baishiba ukuti mfyukile fye, 
## kuti bankulika fye umwando no kumbwesesha ku ishilu lya Mubemba lilya.
## Ndi no kuya ukutali”.
## Clara: “Ngo lefwaya ukuya kwi, ni ku Petauke?”
## Janet: “Ata, ine kuti naya ku Petauke ku mpanga! Ndi no kuya ku Harare”.
## Clara apanga ati: “Ku Harare! Nga ukaya shani?”
## Janet: “Nga badraiva bafule ifi, lelo line ndepanganapo na umo, pantu naishibana na bengi, mailo line ninshi ndi mu Harare. 
## Eko ali na cibusa wa bayama, ena umulimo wakwe pe wa kufumya katundu kuno Lusaka no kutwala ku Salisbury. 
## Kabili kulya nako afumyako fimo afileta kuno Lusaka”.
## Clara ati: “Cisuma, neisakutwala nga nafuma ku ncito.
## Janet: “Mune wesu wiebako nelyo umo ukuti ndi muno Lusaka, palibufi nga bafyashi bandi”.
## Clara ati: “Wisakamana nshaebeko nelyo umo, cikulu na iwe wikale fye mu ng’anda wilaendauka”.
## Ilyo Clara ainuka ku ncito, atwala umubiye ku citesheni ca basi. 
## Namutekenya atemwa nganshi pa kumona Janet. 
## Ala mweba ati” Yaba, lelo ine intila nkakukona na mu menso Janet wandi, cawama sana apo twamonana.
## Ulefwaya nshi?”
## Mu nshita inono Janet asosa umulandu wakwe, draiva ati: “Okee, ukase ne nshita ya 7 koloko ulucelo.
## Mailo line icungulo tukaba mu Harare”.
## Cilya babwelela ku ng’anda, Janet kabili alapapaata umubiye ati:
## “Napapata sana Clara wesu, wikesha kwebako nelyo umo ukuti nalipita kuno mobe, nelyo ni Joni wine nga aisalemfwaya”.
## Clara nao alaya ati: “Wisakamana nshakebeko nelyo umo”. 
## Buleca fye, janet aoda na taxi wa kumutwala ku citesheni. 
## Pa 7 koloko baima balaya no kuya.
