## ICIPANDE CA BUBILI
## JANET mu mutima wakwe alefwaya sana ukutemwikwa kuli cilumendo umo uwalumbuka ku micitile imo iya mu tauni, ukucila imisango ya fyangalo. 
## Kanshi ubushiku amwene Joni alepante mpila nga ku mashini, atampile ukufwaye nshila ya kukumanishamo Joni no kulanda nankwe no kucite cibusa nankwe. 
## E calenga bulya bushiku bakumene na Joni cali fye nkuma; e lilya lyashi mwaumfwa natantalila.
## Janet nelyo ali fye umukashana uwamulenga, abo baleyangala nankwe ku Lusaka balimusambilishe imisango ya buwelewele, ilya pa cina tauni batila ‘bukapenta’. 
## Lelo nelyo ali ni kapenta, ali uwaicinika, talefwaya fye ukutemwikwa kuli umo uwakumulisha ubusaka no kumufwika bwino. 
## Ukufwayo kupwa kwena tatalile akulota mu mutwe wakwe, palibufi nga kukwata umwana kwena apatile kumo no mwanakashi amona apaapa umwana. 
## Bakapenta baieyangala nabo mu Lusaka e bamufundile bati: 
## “We mukashana nga wakwata umwana kuti wasanguko mukote, na balumendo teti bakuposeko mano nakalya fye”. 
## Aya e mafundisho Janet ali nayo mu mutwe inshita shonse.
## Joni uko aile, ababiye bayacula nganshi ku kukutika ku lyashi limo line ilya pali Janet Phiri. 
## Ifyo  napangene na Janet fyena afisa ku babiye, apela fye pa kulumbilisha ubusuma bwakwe.
## Mu nshiku ya Mulungu akasuba, Paul, Robin, ababiye bakwa Joni, na Joni wine bafwala bwinobwino pa cina America, baisaima balaya na ku biaolo. 
## Bashifika fye mu biaolo, balapingushanya umwakuti balenwena ubwalwa. 
## Joni alaeba ababiye ati: “Bane natutale tunwepo ubwa cibuku panono, tunwe ici kopo cimo icikalamba, elyo tubwele ku ng’anda ya mabotolo”.
## Ababiye bonse basumina.
## Paul ayashita ubwalwa balanwa no kunwa. 
## Cilia baikala inshita yapita, Joni aima ukuti ntandaleko mu biaolo, kuti ende ngefi fyalyana na banalume. 
## Banalume abati: “We mwana kanshi uli muno! Ala mune enesha mpelako 2s 6d nshitemo ubwalwa”.
## Bwangubwangu Joni afumya 2s 6d, apela banalume; nabo nece bakololwe balamweba abati: “Mwaice Joni ulubuli telo watesha?”
## Joni: “Iyo mwe bafyashi ico nomba twalifumamo kano fye nishi uwangumamo ikofi, wena kuti twashingwana nankwe.”
## Joni na babiye bati bapwe ukunwa ubwalwa bwa cibuku, bafuma mu citenge, balola ku mabotolo. 
## Joni atampa ukulolesha,  mpanga yonse ukuti amone janet nga naisa kale. Afwaya, afwaya, nakalya Janet tewakumoneka.
## Paul nakabili ayashita amabotolo ya stautu mutanda. 
## Lilya Joni na Robin balelolesha umunabo uuleleta amabotolo, na Janet afika. 
## Atala aiminina pa mwinshi, alalelosha mukati pakuti amone apekele Joni. 
## Awe Joni amumona, ayako ulubilo ku kumukumanya.
## Apo nishi cikashana Janet nafwala icina Salisbury; ku menso nasubako paunda umbi nabikako na sani-glasi ico akasuba kalibalikishe. 
## Pa kuposha Joni abala  afulako amaglasi.
## Bashipwa fye ukuposhanya. 
## Bakumbatana balaya na ku tebulo uko ashile ababiye. 
## Kuti balafika pa tebulo, Joni alalangilila Janet ku babiye ati: “Bane uyu tuli nankwe ni Miss Janet Phiri, cibusa wandi”.
## Lilya Joni asosa amashiwi ya kuti ‘cibusa wandi’ Janet aseka no kuseka.
## Bonse baikala ku tebulo, balanwa no kunwa.
## Joni tacamutwele ku kunwesha ubwalwa, kabili talefwaya na kuposesha ndalama shingi ku kushita ubwalwa. 
## Kanshi ena atemwishishishe na janet. 
## Nelyo kwena ashitile ubwalwa ubwingi pa nshita ii bwa kusansamusha fye umukashana, kabili ena takolelwe nga babiye no mukashana wine.
## Ilyo ing’oma ya jaivi yatampile ukulila, Janet aipusha Joni nga kuti ajaiva.
## Joni asumina. Elyo Janet ati: “kanshi tuleya tufungululepo amolu, twanaka no kwikala”.
## Pa kucinda jaivi, nangu pali abantu abengi, banono abalemoneka ne cipaale ukulingana na Joni na Janet. 
## Paul na Robin bena ico bashamwene bakashana bakucinda nabo, balecinda fye babili bwaumebwaume.
## Batini akasuba nako ifyo kapita ulubilo nga ulesansamuka! 
## Joni ati aloleshe pa nkoloko yakwe, amona kwashala 10 minutes pakuti besale biaolo. 
## Ninshi bakanyangu nabatampa kale ukufumya abantu ababelele ku mpela ya biaolo. 
## Na cine cilia 10 minutes apwa, ne nyenjele ya kwisala yalila. 
## Icishele Paul, Robin na Joni na Janet bafumina panse kuti babwelelemo kumwabo. 
## Batala baminina panono pakuti Janet afwaye incinga yakwe apo ashile. 
## Asuka aimona, alabwelela na pa balumendo.
## Mukwai umo bali beminine balepume lyashi kunuma kwafuma na cilumendo umo ifi. 
## Uyu cilumendo kuti alafika mupepi na Janet, atala amulolekesha ku mikonso; elyo kwati nalimo untu apena, auma janet pa musana pali cisaasa, 
## ati no kuti: “Eko ndi kuli iwe mama nacansonsa”. Alaya no kuya.
## Janet umutima wakalipa, neco uyo mulumendo tamwishiba na kumwishiba, aisapuminina fye pa kumutuka. 
## Cilumendo alomfwa fye ifyo bamusebanya, neco pali na bakashana bambi mupepi, nabo bawela na kawele; cilumendo wa kantu abwela nalala na panshi. 
## Joni cilia amona ulya mulumendo abwela nakalipa, alaeba ababiye ati: 
## “Bane natube nga few batalukapo cinono, tumone ulya kapooli ifyo aleisacita”.
## Awe bonse baselapo cinono, baiminina filya akatalamukila: Janet ashala naiminina eka.
## Cilumendo ulya cilia afika atuntumana na ku kushobola Janet ati: 
## “We cikapenta we, nifwe uletuka mu cintubwingi? We mpulumushi ya muntu we, wabula ne ing’nda ya kusendemamo”.
## Janet ico atesha insele shafulisha aleka na ku lupi ati fye cilumendo wine ulya pa kanwa na paa!
## Joni apo ne mbwili baibepesha fye ku kwanguka ali fye pakati takwa Janet na cilumendo. 
## Kwena Joni abula kwendesha ikofi lyasukwise ulya cilumendo nga lyashonawile Janet umutwe. 
## Ekuti lilye kofi lyafikile pa kuboko kwakwa Joni. 
## Bwangubwangu Joni aikata ulya cilumendo alamusopesha ati: “Umfwa iwe nga uletwala amano ya cisungu, nombaline kuti cabipa. 
## Bushe uyu mukashana uletuka cinshi akucitile?
## Umulumendo ulya ayasuka ati: “Bushe iwe cakukalipa shani? Niwe ulefwaya tulwe nobe ati? 
## Leka kanshi nkufunishe nga tawanjishiba. 
## Ishina lyandi nine Evas Daka ne mwina Fort Jameson; leka nkulebele ifyo ndebela abanobe”.
## Joni pa kumulanga ifyo amusulile, napisha na maboko mu matumba. 
## Evans cilia apwa ukupeta amaboko ye shati atampa no kupengela nalema na makofi. 
## Joni wena eminine fye. 
## Kuti cilia Evans apose kofi, Joni uwayanguka ngo lukoshi, kaluba nefyo ekete ukuboko akunyongela na panuma yakwa Evans;
## kabili amupilula amolu, Evans awa panshi ubuuseneme, atampa no kupapaata.
## Joni amulolesha e pa kumusopesha ati: “Iwe wapusuka sana, aukanaba Mungoni nga nakulopesha waumfwa!”
## Evans cilya asumina abaletambako bonse balamuwela abati: “Eya asalenda, asalenda!”
## Janet apo atemwa nganshi ico bamupokako. 
## Nao pa kumona umulwani wakwe panshi mu kashita kanono afilwa ukushipikisha, atampa ukuseka.
## Ilyo Evans aimine panshi tashingilile nelyo panono, akunkuluka fye te pa nsoni. 
## Cilya Evans ashingilila, Janet alomba Joni ukuti amushindike pantu ifibantu nafikolwa ubwalwa epali mu nshila fyalamusokosha.
## Joni te mukani, aeba Paul na Robin ati: “Bane natwala Janet kumwakwe, nalaisa nshapose nshita”.
## Cilya bapalama pa yadi pa Mr. Thorncroft, Janet apilibukila kuli Joni ati: “Dali natotela sana nomba paipipa nalaya neka”. 
## Awe bafunkana mu minwe, baloleshanya na mu menso, apo te pali smaelo. 
## Joni atola ne nshila yak u maini.
## Joni aciyakumanya ababiye, Robin alamwipusha ati: “We mwaume nga ilya nkulle waimwene kwi?”
## Joni alashimikila ababiye ifyo bakumene nefyo basashike ilyashi ngo musungu wa mu ntungo.
## Paul Canda nao ati: “nomba mwana ulefwaya kumupa atemwa ni bucibusa epela?”
## Joni: “Kwena nshilati nande nankwe ilyashi lya musango yo pantu tatulaishibana sana”.
## Robin: “Iyo boy, wena ulya taulingile kumupanya, uukulemenwe filya”.
## Joni: “Ala mwe baume na ine wine amano nayalolako sana. 
## Nshishibe icilengele. 
## Mwalishiba na imwe ifyo napeta bkapenta, lelo ulya wena nankubulamo amabu”. 
## Bonse balaseka.
## Joni alebomba incite yakwe bwinobwino, basuka bamulundila ne mpiya, atampa no kupanga ukushita icitukutuku filya amwene abalumendo abengi bafikumanine mu mufulira.
## Joni pa lwa kufwaya ukutambwa na bantu, talefwaya na kulala iyoo. 
## Batini alasunga fye E40, atampa no kufwaya icitukutuku ca kushita. 
## Alefwaya ukushita icipya atemwa icabombako panono.
## Paul na Robin bena ninshi balishita incinga shabo, Joni ena afimbile fye icitukutuku. 
## Talefwaya na kushimikilako ababiye, alefwaya bakapulikilwe fye nashita
## Ubushiku bumo aileshimikila banalume ukuti alefwaya ukushita motasaikolo, 
## nabo neco bali na mano ya mu tauni, 
## neco Joni alebafwa mu twinge, balitinine ukumukanya, 
## bati fye: “Ee cikulu uleenda bwino mu tauni, tauipeye atemwa ukwipaya abantu babene”.
## Akasungu balebomba na Joni, akalumendo ifi, kali ne citukutuku cilia batila ‘Triumph’ kalefwaya ukushitisha pantu kena kalefwaya ukushita motoka.
## Akasungu kaipusha Joni nga alefwaya ukushita icitukutuku cakako. 
## Joni atemwa sana aipusha no mutengo waciko.
## Akasungu: “Ndefwaya ukushitisha pali E120 pantu cicili fye icipya, naendelapo imyeshi itatu epela.
## Lelo nga wampela E80 pa muku umo, nkakufumishako E10, e kutila ukampela fye E11o”.
## Neco Joni alicimona cilia citukutuku, kabili e musango wine alefwaya triumph uwa mipaipi ibili, 
## aeba umusungu ati “Bushe teti undoleleko ukufika pa kupwa kwa mweshi elyo nkaluletele E80?”
## Umusungu: “Cisuma cikulu taumbepele bufi; pantu nishi wamposela inshita ya kusombola kuli bambi. 
## Wishibe ukuti nga wampela E80 ukasena ne citukutuku ubo bwine bushiku indalama shikashalako ukalampela bucebuce cila mweshi”.
## Joni atemwa nganshi, aseka atoota na mu lupi ati: “Yah vere guu. 
## Cinecine nshilekubepa nkakuletela shonse pa 30.
## Ubushiku bumbi Joni bakumana na Janet ku kantini, 
## janet alamwipusha ati: “Nga iwe ico ushashitila incinga nga babiyo cinshi ufwaya fye ukulaushima ku makasa?”
## Joni ayasuka ati: “Nshilakumanisha ndalama, ndefwaya ukushita incinga iya ndalama isha mulu wasela”.
## Janet: “Oh, nalimo ulefwaya ukushita ‘humber’ bati?”
## Joni: “Nalimo”.
## Bushiku bumo pa kwinuka Joni aipusha akamusungu kakwe ukuti kayemulangako ifyo utunkolonkolo twa pa citukutuku tubomba.
## Akasungu kasumina baya bonse ku ng’anda. 
## Joni ashala pa lubansa, aletamba icitukutuku. 
## Te pa kutemwa pa mulandu wa kuti mu nshiku shinono cikaba Cuma cakwe. 
## Kuti nga aelenganya ifyo akalacicibalapo mu Mufulira na mano yasalangana.
## Akasungu pa kufuma mu ng’anda kaishile ne fipepala fimo apo balembele ifyebo fya kukonka pa kwensha icitukutuku.
## Apo pene akasungu katampa ukulondolwela Joni ifyakucita pa kutampa na pa kwiminika icitukutuku. 
## Kabili kamweba akati: “Nomba esha ukwensha, ukonke ifi fine nakufuna”.
## Kanyantapo fye umuku umo no kulila calila, kabili kashimya kaeba Joni ukuti eo alishe. 
## Joni nao anyantapo fye umuku umo, no kulila calila. 
## Akasungu kamweba ukubika mu gear wa bumo. 
## Ati abikemo, aima no kuya mu musebo uwashinguluke ing’anda. 
## Cilya abwela kamweba akati: “Wamona, tacayafya”.
## Joni: “Cinecine mwandi tacayafya. 
## Nasantika, pali cisano uyu mulungu walaisa ninshi naleta indalama shonse E80”.
## Pa Cibelushi cakonkelepo Joni aile aletandalila Janet pa yadi pa Mr. Thorncroft. 
## Talati afikeko, apita ku tiirumu, ashitilako Janet buleti, shuga no mukaka, elyo alaya no kuya. 
## Ati apalame ku yadi, amona Janet alekunkulusha akaice muli pram mu musebo, Joni aimya ukuboko pakuti janet amumone. 
## Ilyo Janet amona Joni nicikanga ashe aposa pram pa kuyasengela Joni. 
## Bati baposhanye Janet aeba Joni ukuti baye ku ng’anda eko baya.
## Janet alesunga ing’anda yakwe bwinobwino. 
## Alishitilemo no tumipando utusuma nganshi.
## Cilya baingila mu ng’anda, Janet alanga Joni apakwikala ati: 
## “Ikaleni apa, ala muno ng’anda mwabula ne mipando ineine, mwaba fye utu twine utwa kuwayawaya”.
## Joni alapumpya ati: “Tamuli bakankala tata mwe banensu mwe bamona ne shakuposa pa mipando. Few banenu twikala panshi epela”.
## Mu kwangufyanya, Janet apanga natii, aleta na pa tebulo, balanwa bonse babili, balepuma ne lyashi. 
## Mu lyashi line emo Joni aishibile ukuti Janet teupwa mushibe. 
## Lelo pa kushininkisha alanda amanshoko ati: “Bushe ubwinga bwenu bukabako lilali?”
## Janet abala aseka sana, elyo ayasuka ati: “Ala nga pali abakwebele ukuti nalikobekelwa babepele fya ifyabufi, ine ndi mushimbe.
## Joni: “Nga mulandu nshi walenga ukuti ukane ukukobekelwa we mukashana wacindama ifi?”
## Janet: “Nico abalumendo bannansha nshibatemwa”.
## Joni: “Nga baba shani abo bene. Lelo bena babipa fye bonse apo beshila?”
## Janet: “Bamo tabasambilila atemwa ukuipakamisha, bambi nabo benda na bakapenta kasuba konse. 
## Aba musango uyu nga bannansha ndakana. Pantu nga nasumina kuti twaikala fye nabo nshita inono kabili waluba nook baya. 
## Kano umulumendo uwaba ne ncito iisuma, ne misango isuma, wena kuti nasumina, apntu kuti ansunga”.
## Joni abala akutumana, alatontonkanya. 
## Asanga ukuti ifi fintu fitatu Janet alefwaya ku mulumendo engafwaya nao nafikwata. 
## Aimona uwasambilila ico afika mu standard 6, nangu aponene mu mashindano te mulandu. 
## Imisango isuma ne ncito fyonse alikwata. Elyo twise ku lulumbi lwakwe, te bengi abashamwishibe mu Mufulira. 
## Ati atontonkanye fyonse ifi, mu mutima ati no kuti; Janet nelyo acindame ifi kwena teti ankane.
## Kabili Joni aipusha Janet ati: “Bushe balumendo bamutundu nshi ufwaya?”
## Janet: “Mfwaisha Ababemba na Bangoni atemwa Abasezuru ba ku Southern Rhodesia. 
## Apa pa yadi mupepi na pano paba abalumendo babili Abasezuru abampimpili nganshi pe, nomba nalikana no kuti baleke iyoo. 
## Ndesosa fino pambi lelo baleisa”.
## Apa Joni afwena mu mutwe bufibufi, elyo ati: “Kwena ifyo nacilafwaya ukusosa fyaya”.
## Janet atala aseka, elyo ati: “Nga finshi ifyo fine?”
## Joni: “Iyo fyaya nkesakweba mailo nga naibukisha”.
## Alebepa fye tapali ico alabile nakalya, ni nsoni acitile pa kutampa ilyashi lya kulanshishamo. 
## Cikashana ukumukobekela.
## Umo bali nabekalisha, Joni amona abalumendo babili aba mushinku wakwe,bafika pa mwinshi; nabafwala ne cina America nga Joni wine. 
## Aba balumendo balelanda ululimi ulo Joni ashaleumfwa. Limbilimbi baumfwa fye pa ciibi nkonkonko! 
## Janet atotoosha Joni ati: “Ni balya balumendo nail nkwebele”. 
## Elyo kabili ayasuka ati: “Pindayi”. E mukutila ingileni mu Cishona.
## Cilya iciibi caisuka, na balumendo balya baingila, Janet uwabeshibe abalangilila kuli Joni, 
## kabili aeba Joni ati: “Uyu ni Mark Monyoro, noyu nao ni Peter Marara. 
## Bonse babili kumwabo ni ku Rhodesia, umutundu wabo Basezuru”.
## Joni ilyashi lya kulanda na balya balumendo lyabula, nomba alawayawaya fye mu kubepusha tumotumo mu Cisungu, nabo bati basuke ne lyashi lyapwa.
## Ico mu ng’anda mwabule lyashi, Joni atontonkanya ukuti aleya, kabili umwine aikanya ati: 
## “Nga naya ndesha nakakile mbushi pa mimena, aba balumendo kuti bashala batampe ilyashi limbi na cikashana wandi; 
## kabili kuti batila nabatiina.
## Kanshi ine pa kuya kano ebo babalilepo, icakubasha muno cena teco”.
## Abalumendo aba babili pa kumone lyashi mu ng’anda lyapwa, bailuka abene beka ukuti tabalefwaikwa mu ng’anda. 
## Panuma ya kashita kanono, baisaima bashalikapo Joni na Janet. 
## Pa kushalikapo Joni abati: “Goodbye gentleman”. 
## Elyo kuli Janet kwena abati: “Zvakanaka, takuyenda zvino, cimbosarayi”. 
## Emukuti, cisuma twapita nomba, shalenipo.
## Janet abasuka, kwena amano taposeleke.
## Cilya abalumendo batantalila, Janet alaeba Joni ati: 
## “Balya balumendo wamona tabomfwa; ni kale natendeka ukubeba ukuti nshibafwaya, no kuti baleke ukwisa pano nakalya. 
## Limbi nkabasoselela kuli Dona akese bafulula”.
## Joni ayasuka ati: “Oh. Leka mailo nalyo nga baisa, ukesebepusha ico bafwaya, elyo nga tabalumbwile bwino, nkesabatamfya no kubalesha ukwisa pano nakabili”.
## Janet: “Awe ndetina ukumuletelela, pantu baba nga batsotsi, limbi kuti bamubushisha ulubuli no kumupuma icabipisha nganshi.
## Joni: “Ala bane auti shani? Bakapooli balya e bengampuma, kuti waleka nabakonka lino line ine nayabacaya”.
## Janet aipusha Joni ati: “Bshe ninshi mailo tatwakaye ku biaolo?”
## Joni ati: “Eko tukabalila, nga twafumako elyo tukese kuno”.
## Ati asose ifi, joni asokolola ubupe atwalile Janet ubwa buleti no mukaka na shuga ifyali mu cola inshita yonse ii. 
## Janet apoka asantika sana, mu mutima ati no kuti eya e balumendo mfwaya aba. 
## Awe mwandi nangu nsalule cupo, aba musango uyu kuti angupa ekoko
## Pa kubwelela kumwakwe Joni aile aleelenganya ifyo Janet akamutemwa nga amumona ne citukutuku, neci ni triumph uulila ubusaka, awe camuwamina nganshi. 
## Aipingula ukuti pa kukobekela Janet, ndi no kulolela mpaka nkashite icitukutuku.
## Ilyo aleya ifyo fine, aenda na kapanga panono , aumfwa fye inshindo sha bantu panuma. 
## Ati acebuke amona ni Mark Monyoro na Peter Marara nabamukonka, awe anasha no kwenda pakuti bamusange. 
## Peter e wabalilepo ukusosha Joni ati: “We mulumendo iwe, iminina tumfwe”.
## Peter amwipusha ati: “Iwe nga mulya wafuma cinshi ulefwayamo?”
## Joni nao ati: “nga iwe amaka ukwete ayakunjipushusha ifyo wayafumya kwi?”
## Peter: “Kwena nga niwe upusaula Janet amano, nakulomba leka lelo line. 
## Ulya mukashana ni cibusa wandi, kabili mfwaya ukuti nkamuupe kanshi tacilingile ukuti na iwe ulemupempula watesha ngoli mwana wa muntu?”
## Joni: “Fyonse ifyo walanda mune fintu fyabola fyekafyeka. 
## Ine nshilefwaya ukuti tulelwila Janet.
## Umwine nanjeba ukuti iwe no mubiyo wine uyo mwatampa kale ukumucusha. 
## Elyo nga cacine, ukufuma lelo line, nga nasangapo umo pali imwe atemwa ukusanga bonse, mukapokelela amapi, mwatesha?”
## Mark Monyoro uushaleumfwikisha cisungu aipusha Peter ati: Ari kutaureyiko?” (E mukuti finshi alelanda?)
## Peter ukwabula no kuposa ku fyaipusha umubiye nalalya, aipusha Joni ati: “Bushe wakalipa, watapa ati?”
## Joni amupala na ati: “Wilanjipusha ifyo nga neo usulile.
## Tawishibe twa butsotsi ku minwe. 
## Ine ndi mwana wa Mubemba nook twafuma tuli nkakashi”.
## Peter: “Iwe uletontonkanya ukuti kuti watuuma mwa!”
## Joni: “Aleni tampeniko nga mulefwaya ukumona apatotwe ninagu, mwalamona ifyo tulopola abantu”.
## Apo pene Peter aisafumya ne kofi limbilimbi ukulungika Joni pakati ka mpumi. 
## Joni akubila, ikofi iyapita fye pa mulu wakwe. Joni aleka na ku ikofi lya ku kuso kuti pa linso kuli Peter pokela. 
## Peter atalantanta. 
## Bwangubwangu Joni amukwempa amolu pali cikaoboi; peter ayapona na mu mufolo mu mbali ya musebo.
## Mark ati alamona fye ifyo, ati umunandi baipaya. 
## Aya nalala na panshi. Kuti cilya joni aisacebuka, amumona ukuti ali mupepi, Joni amubepe kofi, Mark asolo lwelele. 
## Joni aleka ne lya ku kulyo kuti pa kanwa njee! 
## Kabili na limbi pa myona, na limbi pa nsekete, Mark ayapona na mu lusonga, apunda no kupunda.
## Peter marara atile ashifuma mu mufolo, ati katende shimpo lubilo, iyoine e miile. 
## Mark wena ico apakubutukila pabula, alapapaata fye mulimi ulo Joni ashiletesha, lelo amwena fye ku kutoota mu lupi. 
## Joni nao ati ee nashitila.
## Kabili Joni alamweba ati: “Kabiye, uye webe ulya canga mubiyo ukuti mulecenjela. 
## Ifwe tuloma nga uleti masange, mukaya abukila Zambezi pampilibili”.
## Paul canda na Robin Mukuka batemwa sana pa kutesha ifyo Joni akalebenye Peter Marara na Mark Monyoro; 
## balamufunka na mu minwe abati: “Washitila boyi. Bamambala balya ulemona te pa kutwanga mu biaolo. Ifwe twalibeshiba sana”.
## Pa nshiku ya Mulungu, Joni ayabuula Janet, baya na ku biaolo. 
## Mu nshila Joni alamushimikila Janet ati: “Ala abalwani bobe mailo nalibalebela bonse babili”.
## Janet: “Ala nikwi wabasangile?”
## Joni: “E bankonkele panuma lilya line nafumine pamobe. 
## Katwishi apo bambelamine. 
## Nalibafundisha tabakalabe bwangu”.
## Janet: “Oh, kanshi nalimo e cilia congo nateseshe mu musebo. 
## Ine naleti bantu balebwela ku biaolo e balecite congo, kanshi niwe na balya bantu! Wawemye nganshi dear. 
## Na ine mbako nga nalikwafwako ukubapuma pantu balya bantu baba muno ne ciwa”.
## Ubu bushiku Paul na Robin tabaile ku biaolo, kanshi Joni na Janet baleipakisha fye babili. 
## Abalumendo abalepita mupepi ne tebulo lyabo te pa kushuluka Joni pa kumona alesekaseka na Janet uwawama nga pali kapashi.
## Ilyo Joni na Janet babwelelamo ku yadi kwa Mr. Thorncroft, Joni taposele na nshita pa kutula mu kebo, neco insoni nashipwa ku bwalwa. 
## Kale baleikala umupando umoumo, lelo lyena bapalamana pali seti umo.
## Joni akumbatila Janet, uku lubali alemwalaula ne minwe. 
## Elyo asosa ati: “Umfwa Janet, ine ndefwaya nkakuupe, pantu nalikutemwa sana. Nga iwe apo uletipo shani?”
## Janet atala aseka, elyo ati: “Bushe ulesoselela, atemwa ulembepa fye?”
## Joni: “Lelo wati efyo nseka nifyo? Cinecine ndesoselela. Njasuka!”
## Janet: “Ine ne mwine nasumina, nomba nshishibe ba tata na ba mayo ku Lusaka ifyo bakayasosa. 
## Mailo nkabalembela kalata, nga banjasuka nkakweba”.
## Joni: “Hallo, walya gelo. Cinecine ukacite bwangu mune”. 
## Joni alifililwe ukulolela inshita pa kwipusha Janet ulwa cupo, pantu aletiina abalumendo abali nga Peter Marara na Mark Monyoro. 
## Apo nomba Janet asumina cawama, alala aikatila.
## Janet atile ashilembela abafyashi bakwe ku Lusaka, papita fye isha kupenda, bayasuka, no kusumina basumina. 
## Balonkanyapo no kuti: “Cawama nga mwamona inshita, mwatala mwaisa kuno na cilumendo obe, twaisamumona”.
## Ilyo Joni apitile ku yadi kuli cikashana wakwe, Janet amulanga kalata afumine ku Lusaka.
## Pa kumfwa ukuti abafyashi ba mukashana nabasumina. 
## Joni ni cikanga ekale pa mulilo ku kutemwa. 
## Kabili bapangana ubushiku bwa kuya ku Lusaka.
