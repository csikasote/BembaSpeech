## CIPANDE CALENGA IKUMI
## NATUBALE tubwelele kunuma tumfwe ifyo Joni nao ashele acita.
## Joni ilyo afika pa ng’anda ukufuma ku ncito, asanga pa ng’anda tapali nelyo umo. 
## Amona loko e ulepepelela pa mwinshi. 
## Ukulolesha mu cikini umufuuke cushi, mwendele no tunyelele. 
## Atontonkanya ati: “Nalimo umunandi ubulwele bushele bwamutikisha, kuti nalimo nabayamuteeka ku cipatala nga eko ele”.
## Abuula kii wakwe, aisula iciibi, aya muputule ku beti. 
## Amona kwena beti nabanshika bwino, lelo amashitibeti na mabulangeti yamo tapali. 
## Alolesha apo ashile inkoloko yakwe pa tebulo, te yakumona, liluba walya. 
## Apo no mutima wafuma. Alolesha ku cibumba, amona amadreshi yakwa Janet no tupe twakwe utwingi tamuli, na sutikeshi wakwa Janet wine. 
## Lyena  aisafuma ulubilo ku kwipusha abena mupalamano. 
## Aipusha paba patatu, bamweba  fye ukuti ukufuma ulucelo tabamumwene namu menso. 
## Kanshi akaice kamo pali tulya tutatu twali tushindike Janet katesha e kayasuka akati:
## “Ala ba Janet nabaya ku Ndola nifwe twacibatwala na ku kunina basi ulucelo.
## Joni: “Ele ulucelo na nshita nshi?”
## Akaice: “Ndetontonkaya tapacipita nshita nkalamba apo mwali mwaila ku ncito”.
## Bwangubwangu amano yakwa Joni yaisuka, amona no mulandu ulengele ukuti janet abutuke. 
## Ailuka no bulwele bwakwe ukuti bwa bufi, alefwaya inshila ya kufyukilamo.
## Pa nshita ine ilya Joni aya kwa banalume ku kubashimikila iciponene ku ng’anda kumwakwe. 
## Banalume bayakalipa sana pa mulandu wakuti Joni alufya ifipe ifingi, 
## bati no kuti: “Tefyo nakwebele we mwana wani, ala batila akanwa ka mwefu takabeepa; nakabili abati ‘umukalamba apusa akabwe, akebo tapusa”.
## Joni icamusakamika no kucila ni nkoloko yakwe iyo atemwa ngo mwana, aeba banalume ati: Yama ine pa 30 ndi no kuya nafwaya Janet”.
## Banalume cilya bati bamuleshe, abeeba ati: 
## “Mwitila ndefwaya ukuyamubwesha iyoo, nefwaya ukuyalondolako fye utupe twani; umwine wena nshakamusakamane nakabili”.
## Banalume: “We mwana wandi kuti wanufwaya shani uo ushishibe nook alolele?”
## Joni: “Kanshi nishi apupukila mu mulu, lelo nga ni muno calo ine nshakabwelele kuno, kano nkamusange”.
## Banalume abati: “We mwana wandi suulako, icikulu mweo ukanonka fimbi, batila sungo mukoshi ubulungu tabubula”.
## Joni aisafwituka ne cipyu mu ng’anda mwa banalume abwelela na kumwakwe. 
## Banalume bashala baleeba abakashi abati: “taumfwile Nakulu Cewe, mwano uyu nalemweba shani? Abalumendo ba uno mwaka tabomfwa. 
## Umone ifyo nakonkomene pa mwana ulya nati wiesha kuupa bakashana ba muno kalale, awe cakaana fye nga mu lubuko”.
## Abakashi: “Lelo abana bamuno nshiku kuti wamufunda akumfwa, ala few baleumfwa nifwe mulilo wa kale. 
## Kabili uwamabele talanga nshila wena ati mabele yandi bamwene”.
## Paul na Robin ilyo batesha ukuti Janet nafyuka, baya ku ng’anda kwa Joni pakuti bamutalalikeko umutima. 
## E kuti apo Joni ashile mu Mufulira, ubu e bushiku bamwene ukuti akwata ubulanda.
## Joni ati: “Bane lelo elyo canshinina nga fwaka. 
## Natumpile nganshi pa kuupa ulya kapenta. 
## Kwena nelyo cibe shani pa 30 nkamukonka, kano nkayemupesha fye uko ayashipesha”.
## Robin ati: “Ulefwaya ukukonkako mwa!”
## Joni: “Nangu pa citukutuku kuti naya ukushili mfula yakuntiinya”.
## Inshiku shakonkapo Joni alemoneka bulandabulanda, asansamwikeko fye ubushiku apokelele kalata ukufuma ku Chinsali. 
## Abafyashi bakwe balefwaya Joni uktwala umukashi wakwe ku mushi pakuti bayamunonapo.
## Bushiku bumo Joni aile ku tauni ku kushita petrol. 
## Awe kuti ngomu bakumana na cibusa wakwe Japhet Daka, balaposhanya.
## Daka ati: “WE mwaume nacifwaya ukwisa ku mobe ku kwisashininkisha ili lyashi njumfwile ukuti Janet alifyuka. 
## Bushe ico kuti caba cacine?”
## Joni: “Te bufi cacine. E mukuti papita inshiku pabula apo afyukila”.
## Apo pene Daka aikata Joni pa kubeya ati: “Leka no kushimika, Janet nine namusendele na mu motoka wandi ukumutwala ku Lusaka ukufuma mu Ndola. 
## Kabili njishiba ukuti afyukile fye nga nalimubweseha kuno. 
## Lelo ampepele ubufi ubwinebwine icakuti nshatotelepo na bowa nge shina lyobe. 
## Cali ni nshita ya bushiku, namusangile aleya ku citesheni ce shitima, bali na kalumendo kamo ifi, akamusendeleko sutikeshi. 
## Ena asosele ukuti niwe umutumine ukuyamona abafyashi bakwe. 
## Na cilya ali filya ine na neti efyo caba, Joni atuma umukashi pakuti abafyashi bakwe bayemupaalako amate, e calengele no kuti musende”.
## Joni ati: “Cawama sana pa kwishiba intunga alolako mune kwena iwe tawabifishe kabili wawemye nganshi; 
## iwe e kuntemwa wantemwa pakuti ulengafwa mu nshila shonse. 
## Na pa kusenda umukashana nine wacindike. Awe iwe bucibusa tabwakapwe nangu cikabe shani”,
## Joni: “Bushe mune ku Lusaka kwine wailemusha pa ng’anda pamwabo?”
## Daka ati: “Iyoo, mune namushile pa ng’anda pa Clara Nkosi pa No, 1634”
## Joni: “Yaba eya mwandi, natotela sana mune Daka”.
## Ukufuma ubu bushiku Joni alalonganye indalama sha bulendo bwakwe. 
## Asuka alonganya ishakuti shamwafwa pa bulendo bonse.
## Pa 30 cilya afola amalipilo yakwe alomba na lifi wa mweshi umo, awe cine bamusuminisha. 
## Atwala ne citukutuku kuli bamakanika bapitamo baciwamya mwe, caba fye kalantiya. 
## Kasuba konse Joni aikalila ukupekanya utwa pa bulendo bwakwe.
## Ulucelo pa 1 september Joni nakaka, atala aya ku kushalikapo banalume. 
## Nabo bamupaala amate abati: “Wende umutende”.
## Joni apopene anina ne citukutuku cakwe, alaya no kuya. 
## Neco nomba fyalipeya kuli Joni, kuti nga alebutuka kwati ni filya bakapokola babutuka nga balefwayo muntu. 
## Mu mano yakwe mwali icakuyafika ku Lusaka ubu bwine bushiku.
## Joni afika mu Broken Hill, aumfwa insala, aya mu tii lumu ukuti anwemo tii. 
## Acili alenwa, amona akaice kaleshitisha African Parade; ashitapo umo atampa no kusoma. 
## Kuti cilya afika pe buula lilya balangisha abakashana abawamisha amona cipica cakwa Janet ici. 
## Nomba ukumona pe shina amona balembele ukuti uyu mukashana abeeka ngo lutanda ni Celina Tom uwa mu Lusaka, nomba aletandalila bacibusa bakwe mu Harare”.
## Nomba ishina lya Celina Tom lyapesha Joni amano nomba lya Celina Tom aipele fye pa kuti camwafwa ukubelama”.
## Mu mutima ati no kuti nangu cikabe shani ndi no kufika ku Harare. 
## Ashipwa ukunwa tii aima alaya na ku Lusaka.
## Mu Lusaka afikamo ne nshita ya 4 koloko, apitilila ku Matero ku ng’anda ya bafyashi bakwa Janet.
## Bana janet batiinine sana pa kumona icitukutuku calungama pa ng’anda pamwabo. 
## Basuka balolekesha, elyo bamwishiba ukuti ni shifyalebo. Kuti Joni talatuusha no kutuusha, bamwipusha ico endele. 
## Nao abeba ukwisabalondolwela nga bafyashi ba Phiri babwela ku ncito. 
## Apo Banajanet te pa kusakamana baleti fye pali icapona ku mwana wabo ku Mufulira.
## Ba Phiri abo balelolela, pa 4 koloko bafika. 
## Kutalikutali balabilikisha abakashi abati: “Ngo yu kapokola asha icitukutuku apa afuma kwi?”
