## ICIPANDE CALENGA MUTANDA
## PA kubwelela ku Mufulira, Joni na cikashana wakwe na cinkupiti onse uwaishile ku bwinga, baile na motoka wakwa Daka.
## Janet cayamubipila sana pa kufuma incite pa yadi pa Mr. Thorncroft no kuyaikala mu kompaundi ka maini. 
## Elyo mu kompaundi ailesanga imilimo ya mwanakashi uwaupwa, yalamuteeka pa ng’anda kasuba konse. 
## Te pa kuisosha kuli Janet, mu mutima aleti no kuti; awe mwandi nail nge cipuba ba kusumino kuupwa!
## Joni camupesha amano pa kumona ifyo umukashi wakwe ayaluka pa nshita iyacepa filya. 
## Janet uwali ne nseko nganshi no kusansamuka ilyo baleenda nankwe monse tabalabofya nomba aba uwakutumana no kulanga ubukali, imiku ne miku.
## Ku ce shamo naco, kanshi lilya Janet bali ku Lusaka, balelolela ubwinga, Janet balikumene na kapenta uo baleyangala nankwe kale; 
## amushila na keyala kakwe aka ku mushi ekala ku Mufulira. 
## Mukwai uyu kapenta wa mupamba, amasanso yonse ayalemoneka mu ng’anda mwa Joni e walelenga ku mulandu wa makalata aletumina Janet. 
## Ishina lya uyu kapenta ni Clara Nkosi.
## Kalata wantanshi Clara alembele atile:-
## “Mune, nomba apo waupwa, nausanguka umukalamba, nshilingile na kukwita ishina lyobe, pantu nomba niwe Mrs. Bowa. 
## Ine ncili ndebomba na nombaline mu clinic mulya mwine wanshile. 
## Ala laifi muno Lusaka nomba elyo acilile ukununkila. 
## E mukuti pa kuya ku bioscope nomba nalileka ukulipila. 
## Lyonse abalumbendo balansenda muli taxi no kuya mu kundipilila. 
## Kabili cila cibelushi tulaya ku kunwa no kwangala ku Bwacha Hotel, nako kwine nshilipila nelyo kamo. 
## Ala ndekufuluka sana mune Mrs. Bowa”.
## Ilyo Janet apwile ukusoma uyu kalata, ni cikanga umutima ulepuke ku bukali. 
## Neco e nshita Joni amushilile amalaya ya kucapa. 
## Ukucapa kwine ailecita fye cipyucipyu, ifyakufwala teti fibute na bwinobwino iyoo.
## Bushiku bumo ku welufeya kwali ukucimfyanya kwa bakashana ukuti basale umusuma ukucila bonse. 
## Janet alomba ulusa lwa kuti ayemonako, Joni aibukisha ifyo bamukonkomeshe kuli bashifyala, ukutalusha Janet kuli bakapenta, 
## akana ati: “Iyoo ine teti nkuleke ukuya ku cilonganino ca musango uyu; 
## pantu nalishiba abakashana balongana ku fyangalo fya musongo uyu ifyo baba; tababa na misango ineine”.
## Janet ayasuka bukalibukali ati: “nga baba shani? 
## Bushe benda ubwamba pa bantu pakuti utile tababa na misango ineine?”
## Joni: “Nshileti benda ubwamba, imilandile yabo ne mifwalile yabo tafyawama. 
## Kanshi umwanakashi uwaupwa kabili uwacindama tafwile kusangwa ku kucimfyanya kwa musango uyu iyoo”.
## Janet: “Kanshi walosha mukuti ine nshacindama ici ndefwaya ukuyako?”
## Joni: “Umfwa Janet, ine umweo wandi tawandosha ku kufwaya ukuuma abanakashi. 
## Nomba nga wakonkanyapo ukunjasuka butumpebutumpe nalakuma nombaline”.
## Awe Janet aibukisha ubulamba bwakwa Joni, abwela atalala. 
## Lelo nangu atalele ifi, umutima waiswile insele sha kutuka Joni. 
## Joni eshiba ifyaletontonkanya Janet nga kuti balekana apo pene.
## Janet asansamwike fye ubushiku bumo ilyo Joni amusendele ku biaolo pa citukutuku. 
## Nomba ku mulandu wa mano ya bukapenta. 
## Janet aileposa amano ku kalumendo kamo ifi Aka Ndebele. 
## Mukwai kuti nga basekesha nako, kwati babeleshanya kale. 
## Kuli Joni kwena alelandako fye limolimo ukwabula no kuposako amano kwati te mulume wakwe. 
## Joni camupesha amano pa kumona ifyo umukashi wakwe apoosa amano ku kalumendo kambi. 
## Kashi pa kwishiba bwino icali mu mano yakwa Janet, Joni atala afumapo, abepekesha mu kufwaya fwaka. 
## Nomba pakuti amone bwino ifyo ulya cilumendo alecita na Janet, aileiminina pa mulola apakuti alebamona fye beka bena tabalemumona.
## Janet atala acebaceba pa kumona Joni nga ali mupepil, amona tali mupepi, 
## awe asengelela kuli cilumendo, abika no kuboko petanta lyakwa cilumendo, 
## cilumendo abwela akumbatila na Janet, abika no kuboko kumbi mu musana wakwa Janet.
## Joni apo eminine, umutima walafwaya ukufimina pa mutwe. 
## Neco amona Janet pakwikala te wakubwesha ne ndeleshi bwinobwino, kuti atangalele fye, na menso alafwebulwila cilumendo. 
## Joni afilwa ukushipikisha, ayapo. 
## Cilia bamumona elyo bati baleilinganya bwino bwino.
## Cilya Joni afika, alaeba cilumendo ati: 
## “Bushe iwe walishiba ukuti ine ne Joni ncaya abantu batumpa nga iwe!”
## Cilumendo aisaima, aipusha Joni bukalibukali ati: “walosha mwi iwe?”
## Mukwai na kacona bakabepesha fye ku kwanguka, Joni aleka na ku ikofi pa cikumbi ca linso lya mulumendo na mbee. 
## Cilumendo ayapona nga filya. 
## Joni alailumba no kuilumba ati: “Wankutika ne mwana wa Mubemba calesa, nook nafuma bonse tuli nkakashi. 
## Ngo letwala amasange ulebwelelamo ne toloshi ku minwe ku Bundebele!”
## Cilumendo aisaima, na pa menso napalubana ku mulopa icikumbi nacilepuka. 
## Kwena nga filya batila umulume wa mbwa tafwa ku kuulu. 
## Aposa ikofi, Joni asoola. Joni ukupoosa limbi, kabili cilumendo ayapona ubuseneme. 
## Apo pene na bakanyangu bafika, babekata bonse babili.
## Bakanyangu ico baishibe Joni balamwebaula fye abati: 
## “Yangu ba Bowa ee! Kanshi na imwe kuti mwalacita shani ulubuli muno cintubwingi? 
## Ala kuti mulelekelako aba bambi bakawayawaya. 
## Nga kanshi cinshi calubana apa pene?”
## Joni ati: “Kwena shikulu mwitila bwalwa nakolwa. 
## Nge fyo abengi banjishiba, ubwalwa ine nwa fye panono, ico naumina uyu mulumendo, ipusheni umukashi wakwe uyu”. 
## (Asonta Janet.) “ E wishibe ifyo bacilacita pano”.
## Janet ati asoseko, Joni aleka na ku lupi, ati fye Janet pa menso na waa! Janet atala ashinguluka, awa ne ndeleshi shawa na ku menso. 
## Ala te pa kusebana kuli Janet, nici fye Abasungu baleta bakaputula bamukati, nga cayafishe no kushimika.
## Ilyo bakanyangu bapwa ukunashanasha Joni umutima, bamweba ukubwelelamo ku ng’anda, Janet wena banushalika abati:
## “Iwe lolela kuno kwine pakuti umwina mobe umutima ufuuke, tulekutwala panuma, pantu nga mwaya nankwe alekuuma sana”.
## Awe nacine, pashipita inshita, bakanyangu batwala Janet ku ng’anda. 
## Basanga Joni ubukali nabupwa,aleseka alenwa na tii uo apangile umwine.
## Joni cilia amona Janet pa mwinshi, alamweba ati: “Ingila mayo, nacipwa wisakamana. 
## Batila imiti ipalamene taibula kuliila g’wema”.
## Joni aleta tii umbi, apangila bakanyangu balanwa. 
## Cilya bapwa ukunwa bashalikapo Joni baya no kuya.
## Inshiku shakonkelepo, Janet aleti nga aibukisha lulya lupi lwamupupwishe nge nkoko bacinja, 
## awe alatiina sana ukukalifya Joni umutima nakabili.
## Ubushiku bushilile kantu, Joni na Janet nabekala mu ng’anda, balelya ubwali; 
## baumfwa pa ciibi nko, nko, nko! Kuti ukwisulako, bamona fye mukalamba wa mangalo mu Mufulira, Donat Chembe. 
## Bwangubwangu Joni ati: “Eya ba Chembe mukulu, pitileni kuno tebulo, tuleya ifwe”.
## Kabili alangilila ba Chembe ku mukashi wakwe ati: 
## “Aba e ba Chembe, abangalila amangalo muno Mufulira”. 
## Kabili aeba ba Chembe ati: “Mukwai uyu e mukashi wandi Janet Phiri”.
## Pa mulandu wa kuti balelya ubwali Janet aposesha ba Chembe ku kuso nga filya bacita bashikautu.
## Ba chembe baikala, elyo batampako ilyashi abati: 
## “Mwandini ba Bowa mukulu, ico baendela te cimbi. 
## Lelo line twapoka kalata ukufuma ku banensu ku Ndola. 
## Bali no kwisa ku kutamfye mpapa na ifwe pa Cibelushi ca mulungu walaisa. 
## E uku nati kanjembeshibishe bekale abaiteyanya. 
## Nakabili na pa kuti mukese kuli plakatishi pali citatu pa nshita ya 3.30 p.m”.
## Joni: “Nototela san aba Chembe. 
## Pali citatu nkesa pa nshita iyo ine mwalumbula”.
## Ba Chembe babashalikapo, babwelelamo kumwabo.

