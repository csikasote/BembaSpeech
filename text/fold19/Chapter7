## ICIPANDE CALENGA CINE LUBALI
## UBUSHIKU ba Ndola baishile, ku cibansa ca mupila ica mu Mufulira kwaishile no wa ku ibele.
## Pa kuya ku cibansa, Joni aeba Janet ati: “Nga ulefwaya ukuyatambako umupila, ipekanye, twalaima pa 3 koloko”.
## Janet te pa kutemwa ayasamba na bwangubwangu, abwela alafwala na busakabusaka. 
## Cilya calatwala mu 3 koloko. Joni alafwala na Malaya ya mupila. Apo nishi Janet alesakula bwinobwino umushishi wakwe. 
## Pa kumona Joni mu Malaya ya mupila, Janet aumfwa na kacilumba mu mutima pa kupwa kuli cilumendo acindama ifi.
## Janet alaisala mu ng’anda, Joni ayabuula icitukutuku. 
## Cilya abwela asanga Janet alemulolela pa lubansa, Joni Alisha ne citukutuku, banina balaya na ku cibansa.
## Mupepi ne cibansa, utwaice, twalalumba atuti: “Jonie, Jonie, Jonie!”
## Joni pa kumona ifyo asansamuka, aimya fye ukuboko pa kubaposha.
## Pa 4 koloko, ba Ndola na ba Mufulira abe tiimu lya pa kubala baponenamo mu cibansa. 
## Joni aleta pa right inside. 
## E kuti Joni aleti nga aikata umupila, Janet apo ekele te pa kulumba. 
## Amatiimu yonse yalemoneka kwati nayalingana amaka. 
## Kanshi kwali ukushotana pa nshita itali. Limbilimbi nishi ne fipanda nabacinja. 
## Joni apokelela umupila uwa mu mulu. Goalie wa ba Ndola wena aletontonkanya ukuti nalimo Joni alebala anyantepo. 
## Yaba; tata bola afikilila fye ku lukasa lwakwa Joni, ili na mu isumbu muli na Ndola. 
## Apo abantu icibansa conse kuti nga balumba Joni, bulanda!
## Awe mukwai bashotana, bashotana! Wasuka no mupila wapwa.
## Ba Mufulira bacimfya abanabo pa kubengisha akakato kamo, bena abanabo nakalya. 
## Janet pa kusanga Joni eka e waingishe. 
## Kuti cilya bakumana, Janet afukatila Joni ati: “Wabomba sana we mutemwishi wandi. 
## Nitemwa sana pa kumona ukuti abantu abengi niwe bali balelumba”.
## Joni nao pa kulanga insansa, apampasha Janet panuma, amutomona na pe saya ati: “Natotela sana Janet wandi”.
## Panuma ya kupela icikombe kuli ba Mufulira, Joni na Janet banina pa citukutuku, baya no kuya.
## Ubushiku bumbi, Joni amonfa umusungu wakwe amuletela kalata, alamwipusha ati: “Bushe ni kalata obe uyu?”
## Joni pa kumonapo ishina lyakwa Janet asosa ati: “Kwena te kalata wandi, lelo wa mukashi wandi”. 
## Abika na kalata mu tumba. Kabili limbi aisafumya ulya kalata, aloleshapo, amona ilembo lya canakashi. 
## Umutima umo wamweba ati: “Isula umone ifilimo”. 
## Umbi nao wamukanya auti: “Wiisula nakalimo ifumine kuli banyina kwa Janet”, epa kubika kalata nakabili mu tumba.
## Ilyo Joni afuma ku ncito asanga Janet mu cikini aleipika icakulya. 
## Ati atuushe cinono, elyo apeela Janet kalata wakwe. 
## Janet ico aishiba ilembo apoka fye lubilolubilo, asula atampa no kubelenga.
## Pa nshita Janet alesoma kalata ulya, ku mulandu wa mashiwi yalimo, Janet pa menso payaluka. 
## Muli katala ulya amashiwi ya nsansa na yabulanda. 
## Cinecine uyu kalata tafumine kuli ba nyina, afumine kuli ulya kapenta tulumbwile kale, Clara Nkosi. 
## Uno muku Clara alembele ifi: “Mune Mrs. Bowa. 
## Ala nshilati nkulabe na nomba, ncili ndekwibukisha. 
## Kuno Lusaka kwa mutende, nesubilo na iwe na bwana obe muli umutende.
## “Mune umunensu Elizabeth Zulu ali no mwana. 
## Ifyo abipile we! Ala teti wishibe ukuti e ulya aweme filya. 
## Nokuba nga abalumendo balepita kuti balemusaka na mate.
## Ala ni nakulu bantu alileka no kusamba, wakwenda fye ne fitatilo mu numa. 
## Awe kanshi mwandi ubufyashi nga e efyo bwalula abantu filya, ine teti mbukabile, ata see!”
## Janet apo umutima te pa bulanda, nao aishibe ukuti nga akwata umwana, akaba nga Elizabeth Zulu, Janet pa kufisa ubulanda bwasokoloka muli kalata, apeta kalata bwinobwino, abepa no kuseka.
## Joni amwipusha ati: “Nishani, bushe bamayo bamutende ku Lusaka?”
## Janet kabili aseka bucence, kabili ati: “Ee bali fye umutende, balemuposha no kumuposha”. 
## Kanshi aleti putu.
## Joni apalama ku mukashi, alamucenya ati: “Kwena bakashi bandi kalata alemoneka ngo ushimusekeshe, fibi nshi filimo?”
## Janet: “Mwe bantu nga fibi nshi fingabapo. Kabili nga namupa amusomapo nico ilembelwe mu Cindebele”.
## Joni ati: “Leta kanshi mone ifilemba bamayo, na ine njishibe ukuboko kwabo”.
## Janet alawayawaya, Joni asempola na kalata, afungulula. 
## Ico Joni aletunganya ukuti Janet alefisapo fimo, apitilila fye ku kumona ishina lya ulembele. 
## Amona ishina lya Clara Nkosi. 
## Lyena ashininkisha no kushininkisha ukuti cinecine muli ifibipile muli kalata. 
## Elyo aipusha ati: “Iwe, bushe banoko ishina lyabo nib a Clara Nkosi?”
## Janet namwishiba ni tauni kelo, ayasuka ati: “Ala mwe bantu abo ni bamayo mwaice!”
## Joni: “Nga balembele nshi kalata mu Cindebele?”
## Janet: “Abo bamayo bakulila ku Bulawayo, no kusambilila kwine eko basambilile isukulu. 
## Nelyo kwena abene Basezuru teti bacilembe bwino”.
## Kwena Joni nelyo amoneke ngo wasula pa nshita ilya, ukutunganya kwakwe cacililako, apanga no kupanga ukuti nelyo cibe shani mfwile ukwishiba ifilembelwe muli uyu kalata.
## Janet pa kunaya ubwali ali fye bulandabulanda, aleimba na kalwimbo baleimba na bakapenta babiye mu Lusaka. 
## Ukutontonkanya kwaisa mu mutima, ukwa kukwata abana, ukukanaya ku biaolo apo alefwaila, ukwikala pa ng’anda pen go musha, ukucapa no kucisa ifyakufwala fya mulume.
## Ukukanalanda no mwaume umwine atemenwe; fyonse ifi fyamufinya umutima, alafwaya ukulepuka. 
## Atala aima nako, apimpula indeleshi ailolesha bakapafu ifyo babuta, aibukisha nefyo abalumando balemutasha ku busuma bwakwe, awe mukwai akampa na mu lupi.
## Buleca fye ulucelo, cilya Joni aya ku ncito, Janet abula na pensulo, ukwasuka kalata wa mubiye uwafumine ku Lusaka, alemba nao ati:-
## “Mune nasantika sana pali kalata obe uyu aishilemfundako utuntu utwingi. 
## Iye mayo ifyo ubulanda bunjishile pa kumfwa ifibipile Elizabeth Zulu pa mulandu wa kufyala umwana. 
## Ala na ine ndetina sana mwandi, e pali ine nga naba no mwana nkasanguke umukote.
## Awe mwandi amano nayapela, nshishibe na fyakucita. 
## Ine nine nkaleenda na matebela ya mwana, wasanga imisu mu numa nga mumupaapa! 
## Awe mwandi Clara wesu iwe uli mukalamba, wingamfundako ifyakucita pakuti amasakamiko yancepeleko. 
## Iwe walishiba utwingi. 
## Kuti wanjebako nelyo fye utwakuipususha ku cinkuula ici naupwako”.
## Apopene abala asha no kwipika, aya ku kuposta kalata.
## Kuti cilya aleposhita kalata pa post office, bakumana na ulya cilumendo baumine kuli Joni ku biaolo pa mulandu wa kulanda ifya butumpe na Janet.
## Ulya cilumendo ico aletiina Joni, abalile acita kwati taishibana na Janet. Janet ena kalekale amwibukisha e watampa no kumuposha. 
## Cilumendo ati amone ukupama kwakwa Janet, ashininkisha no kuti ali eka, awe apalama, batampa no kupume lyashi.
## Cilumendo aipusha janet ati: “Yangu ba sisita, nomba mwalileka no kwisa ku biaolo!?
## Janet ati: “Ee batini babulasa. 
## Ala cinecine ukuupwa takwawama. Batini abalume ubufuba, e bandesha!”
## Cilumendo: “Mulandu nshi akwatila ubufuba, bushe eo baputwililepo umutoto wenu?”
## Janet: “Kwena ukucilabulya bwine bushiku mwacitile nabo ifyongo, ku biaolo naluba ne nshila yalungamako”.
## Cilumendo: “Kanshi sisita ulecula sana, pantu ninjishiba uli mwina tauni, walitemwa ukutandala no kwangala umo ulefwaila; 
## elyo ulya kamishi ese akuteeke ku munga we fwafwa! 
## Awe ico cena te cisuma. Kwena ine leloline icungulo eko ndeya ku biaolo”.
## Nomba ico Janet aletiina ukuti nalimo limbi Joni kuti abwela ku ncito asanga nshili pa ng’anda, 
## aeba cilumendo ati: “Cisuma nabala napita, tukamonana na limbi”, abuula incinga abwelela ku ng’anda.
## Ilyo Joni abwelele ku ncito, afwaisha ukwishiba amashiwi yali muli kalata Janet apokele kuli Clara Nkosi. 
## Atuma Janet ku kushita utuntu ku beka pakuti ashalemo eka. 
## Cilya Janet afumapo, apo pene atendeka no kufwaya kalata. 
## Kuti ngefi aimona panshi ya sutikeshi wakwa Janet. 
## Ico ashaishibe Cindebele, abuula ipepala limbi epo akopolwela amashiwi yonse, pakuti atwale ku baishiba Icibendebele bamwalwileko mu Cibemba. 
## Cilya apwa apeta kalata bwinobwino, abwesesha napo afuminishe, elyo atampa ukulya ubwali.
## Ilyo Janet abwela, asunguka pa kumona Joni acili alelya ubwali pantu inshita itali yapitapo apo ali elile. 
## Cilya abika utupe, aipusha Joni ati: “Yaba na nomba ucili ulelya ubwali? Shi katwishi uko wali watala waya?”
## Joni ati: “Bushe teti ntushe pakubala, kuti nalalya nga neo baletamfya! Ngo lenjipushisha nshi?”
## Janet: “Iyoo mwe bantu ndeipusha fye”.
