## UBUSANSO NA MALILA
## Pa mulandu wa kukanalanda na bantu calemoneka kwati ine nimbasuula, 
## kanshi ici calengele ukukanaumfwana na bantu, nalemoneka kwati ndi wa filumba. 
## Kanshi nico bakafundisha bonse abaleikala kulicilya cifulo kale batemenwe ukuya balefwaya abaice lucelocelo abalelofwa ku sukulu, 
## kanshi e calengele ukuti balefwa ku mulandu wa kwambula amalwele, ayaba nga yakusumwa na muŋwiņwi, nangu utusembele.
## E calenga kanshi, ilyo bakafundisha balefwa ifi, 
## abantu mu kumona bena baletontonkanya ukuti balebalowa fye pa mulandu wa kupitana mu mishi ya bantu lucelocelo.
## Ilyo ine namwene ifi, nasangile ukuti pa kwikala na bantu ba uyu musango no kumfwana, kano fye waicefya no kwesha ukulosha umo batemenwe. 
## Ukutontonkanya kwa ifi, kwalengele ine njite abantu aba mu tumishi twa mupepi ku cilonganino mu musumba mwine umo twalefundila.
## Ne nshila ya ici cilonganino, kwesha ukumfwana na bantu ukubalondolwela umo isukulu lyawamina.
## Pa cilonganino cine ici naebele abantu nati tacawama ukuti bakafundisha baleya mu kukonkela abana mu mishi lucelocelo, 
## pantu ici kuti caleta ulupato pali bakafundisha na bafyashi. 
## Icisuma cingabapo kutila abafyashi balepamfya abana babo ukwisa ku sukulu lucelocelo. 
## Abafyashi ilyo baumfwile aya mashiwi, batemenwe nganshi, no kutasha batashishe nganshi. 
## Ukufuma ubo bwine bushiku ine nalishitile umucinshi ku bantu ba mu calo ici. 
## Tapali no wakukana pali aya mashiwi iyo. 
## Bonse ilyo babwelele ku mishi ku mwabo, balebomba na maka ukucincisha abana ku sukulu. 
## Ulucelo Kakonkelepo twakwete abana abengi nganshi, na bambi abo nshabalile mona apo nailile kuli cilya cifulo. 
## Pa kusanga walaumfwana nganshi na bantu, cabapele insansa sha kuti twinganwa nabo ubwalwa bushiku bumo. 
## Ubushiku bushilile kantu, cilya twapwa ukufunda, twaya na ku kayanda kesu twalapekanya ne fyakufunda mailo. 
## Umu twali twikalishe, twamona fye umwaice afika ati; ni mwendeita. 
## Na ifwe; nikwi we mwana ? 
## Akaice akati; ni ku isano mukwai. 
## Awe kwena twasubila twati ku isano teti batwiteite fye iyo, nalimo ni ku milandu, atemwa ku malyo. 
## Ico twamwene kwalongene abantu abengi, twatile fye nalimo ni ku milandu. 
## Nelyo naletontonkanya ifyo, abantu ba kulya kuntu tabafula kucita utufilye iyo.
## Nga mulya ntampile ukulanda twafika na ku isano. 
## Twapapile pa kumona abantu ubwingi, kwati beshile ku bwinga.
## Umucinshi bailetupela lintu twafikile ku bantu wali uwa kupapa. 
## Twasangile ubwalwa bwa katata ubwingi nganshi. 
## Pa kumona ubwalwa bonse ubu, ulya kuki wesu, ulya aletwipikila, alinjitile pambali, 
## alanjeba ati : bakafundisha, ndemusoka ukuti tacilingile ukuti munweko ubu bwalwa, 
## pantu limbi abantu ba kuno balabika umuti mu bwalwa, kwena te mfumu ingabikapo iyo, ni aba bene bantu beshile. 
## Ili lyashi nelyo lyali ilya kunsoka, lelo lyalimpeseshe amano. 
## Teti we muntu weo betile niwe uifungulushanye wati nshanweko bwalwa, kuti caba kwati niwe kaifinye, 
## kabili abantu kuti bakusuula abati balya nabo uko bafuma tabangala. 
## Eico ilyo ulya muntu alandile filya, nalikene ukwabula no lusoni nati nga nine baletela imfwa neka te mulandu kamfwe fye. 
## Kwena twalishiba ukuti eko umunwena waba, nomba kwena nelyo cingaba ifyo, umuntu teti akwitile ukukwipaya, 
## ico e pamo no kwita imbwa na kamuti nupangula mu minwe.
## Awe mwandi twatampa no kunwa ubwalwa bulya, kuti nga wakunika kapu, waumfwa na ku mukoshi kwati na cimya. 
## Umo twali twikalishe mupepi no mungomo wa bwalwa; yalila iŋoma mukwai, awe abanensu balashinguluka cayafya no kwafya,
## kuti umo balepilibuka mu cila cabo, umo ati uleke ncite ifi, anyanta umubiye pa lukasa, twamona ulya banyanta aisaima no kwima ati:
## bushe iwe ici wanyanta wansuula fye we mbwa we! Umubiye atile:  iyo nshikumwene we mwaume we. 
## Ala lwaingila ulupi, no lubiye. 
## Ala mukwai paba na kamunyanya. Ine wine umo njikalishe, ala mukwai basunka na ku itepe lya bwalwa, naumfwa fye ubwalwa ku itoloshi na wa. 
## Ndoleshe ku itoloshi, mukwai nalibomba fye lyonse, lili fye ubwalwa bwekabweka. 
## Umutima umbi auti mupamemo ulupi uyo muntu anjitile ubwalwa, awe nasuula, insoni shaisa, pantu pali imfumu. 
## Ala mukwai paba na pumputu, pumputu. 
## Bwangubwangu ine naya na ku kucinja ifyakufwala. 
## Kuti ndeya namona abalelwa babekata, babakaka na mu nshinga, bayabaposa na mu ng`anda imo ifi. 
