## Kaamushi aingila incite
## Abnormal Kapampanta asuka ashukilapo incite alazengula mu maini, alabomba ku malaisha iya piki-na-fosholo na ukutantalimba na ingolofwana pa kalyopi.
## Kapampanta afyalikwe ku Kondowe, kulya batila ekufuma baka mushi abo tabulaca saana.
## Teti twishibe bwino apo ili lyashi lyatuntwike pakuti bakolwe balesekana ifipato muli iyi ncende ya Bayeke na imitundu imbi isangwa pa mupaka wa Malawi, Tanzania na Zambia.
## Pantu kwena kaamushi umo tekuti aseke kamushi mubiye.
## Uyu cilumendo banalume balimulaishe abati akaye ku mikoti pantu incite nashi ibobola nga pesaaka mumaini…
## Batiile nangu line isukulu apuliilefye pa windo , nga mwamusosha icisungu nangu ukupenda insamushi ninshi mwamutuka, temulanda, 
## pantu batila abati: Mukashi wandi njipikila isembe, ifintu kwesha besha.
## Kabili ba nalume batile nangu ali ni mbutuma ukwingila mu maini teeti cafye pantu incite ku malaisha takwaba kusambililafye cilapalapa nangu ci kabanga, 
## ninshi caleka na ubukali, bakalaumfwana na umuungu wakwe.
## Elyo kabili pali ilya nshita takwali ba cifita abengi abasambilila abalebmba mu mishika.
## Mwaisawilfye amabunu, yasashila nga inyense na imitima iya ng’wena.
## Ba Kapampata abaishile nabafwala tu kabuuba, tulya tusapato baleita ati tendafuutu na insokoshi na katoloshi akapimpinya, akapapatila ku mikonso, kalya ka don’t touch my shoes, mukwai basambika.
## Awe ba Abnormal bawama balafwala na ama aliganza, ama bellu na ma balloon aya malangi ayengi. 
## Kuti uko balefuma balemonekafye nga icipelebesha, sempya nangu umulume wa lumbasa.
## Uyu mulumendo aleceshafye mukulisha akalindula mu masandauni umo baleimba abati: 
## Abanakashi baku Kondowe, kusamba kwabo bapesha mumatan…nga bafwala maliposa na imikonso yayemba kwati lino lya kapanga, mwailolela…!
## Mu mikoti utulo twa kumushi ala mukwai twapwa, ba kampani bamulanga na ing’anda mu nkungulume.
## Bonse abaikala pali bu nkungulume balipwa na ukwishiba imikalile na imisango ya bashakwata banamayo pa mayanda.
## Bawasha pa cibelushi, abengi tabakwata nshimbi shakuciishilako, babiikafye ifyakufwala panshi ya mateleshi, balelalapo, fyasuka fyaololoka bafwala baya na kukunwa.
## Imbale na impoto balabika mu bafwa inshita ntali, baleabulamofye iyo balefwaya ukubomfya ilyobaumfwa insala.
## Nicikanga na limbwe-limbwe ataabilile mu menshi.
## Umunani nga baipika pa Cibelushi ninshi ukapwa umulungu bakafyakofye, batobela.
## Abanang’ani ukunaya balasunga na ifimbaala fya bwali, baisalyako na ulucelo.
## Kapampanta pamo na umubiye Sole-Wiliamu bakwete imisango yakuti nga bafola ninshi shonse ku shoona ku bwalwa, cikulufye mung’anda muli ubunga, umucele, Amani, kapenta nangu cisense, 
## umunani waba nkungulume.
## Ilyo sugar apwile bushiku bumo Sole-Wiliamu atobeele kampompo na Cough Syrup walowa, umuti wacifuba.
## Nga bapya ala mukwai ninshi kulaibafye ifyabanabo ngabaya ku ncito. 
## Umunabo nga talipo beena kushala bamuketwila umunani, ubunga na mafuta ya mu munani.
## Limbi kuti basendafye umunabo ku tarven ku bwalwa, Bashita ifikopo fya bwalwa ifingi elyo bamufyuka bayamwibila, ena ninshi nashala napwalala aletina umukolomino muli Chibuku.
## Kapampanta na Sole-Wiliamu, balenwa ubwa kwa Ntambo ubwakunwena kumo na tie wa pa mukoshi.
## Nga tabanwene na ukututuma baletutuma nga bakoma fi masombwe na mano yalefulungana.
## Nga bali mu cipani ca kasuba balashibukafye kuya ingila mu tarven mpaka inshita yakuya ku ncito yafika elyo bayalya, baya baletantalimba ku ncito na ubwala mumitwe.
## Ubushiku bwakufola Kapampanta ashita inkoko ituntulu atila alaya ipaila na ukusesa ku mwakwe, pantu isha mu menshi makaasa isho baipaila limo tashinunkila.
## Awe ashita inkoko aikaka amolu, aikwapila mukwapa elyo ayaingila na mu byaolo, alaileka inka muli Chibuku.
## Umo ali aletinta imisa ubwalwa bwalowelela.
## Kuti ukwipusha inkoloko asangafye naipwa iyakuya ku ncito, awe aisafulumuka na mulubilo ukuya ku ng’anda.
## Nomba icakuti epaye inkoko, asese amasako atumbule elyo asalule anaye no bwali wae nshita nayo yafyengunuka.
## Icishele ba Kapampanta, kwisabuulafye inkoko basusulakofye ukuulu kumo, baoca, balya bafulumukila na ku ncito.
## Inkoko basha bailonga mucipepala yashala filya fine ileifwila.
## Cilya uyu mukandi ainuka ku ncito ubushiku aisa sangafe inkoko naifwa, awe akafye na amenshi aibombelapo.
## Ulucelo asasulamo ifikasaala, inondo, amabu, umukoshi no tupipiko elyo aya mukunwa. 
## Inkoko pakulya baleshinwinafye na ukuimemenga mpaka umulungu wapwa.
## Sole-Wiliamu nao bushiku bumo icisholi cakula tobela umucele, icakuti na ifiponshi fyakashika, nao cacilamo.
## Icishele kuyafye pamwina mupalamano mubiye uwashukilepo akanama na ukuya lomba ati:Boi kwena ine nalafwa ku cikasha, 
## bushe kwena tekuti ungashimeko inama yobe njempangileko supu, nalabweshafye bwangu-bwangu?
## Umbi nao, Kapalala, umunani wa mwafya.
## Ubwali bwena anaya nomba icakutobela cena nakalya liluba walya.
## Nabo ubwali anaile nibulya baleti shankola, ubwakosa ubwa pa nkungulume bulya banay ukwabula ukufubila pakubala.
## Awe cilia aletontonkanya icakutobela ubwema bwa sosikisi balesosikila bwafuma na uku, bwapula pa kaliwindo, ala nkungulume wa kantu na ululimi lwasunda ku cisholi.
## Icishele nkungulume wakantu alashempa na intoshi elyo alatataisha na ukushimpika ku mwela wine elyo alecibula.
## Nkungulume wakantu ilyo aleibepa ukutobela sosiki mumano yakwe aleingililamo ukuti nalimo balelya na Sole-wiliamu, uwakumupusula.
## Sole-Wiliamu bali mucongele ku kusuna imikusu kwati aleposela abali peshilya, kanshi calilingile ukuti Kapalala abikepo na ipepo pakuti ebwelapofye: 
“Mwelesa munkampushe ukuboko uleke tulimbinkane na icilwani, uyu muntu tuleya nankwe cikangabwe, lisompa nama pantu ena kuti apo asuna ninshi pashala icitemene.”
## Yangu taata mayo kwati ni mucilooto nangu ku camupamba kano kashita Kapalala aipapusha umwine pa kusangafye mukwai icibwali napwisha ku bweema bwa munani wa beene.
## Eco kanshi bankungulume ba bembila na mulwimbo lwa ba Lala bakwa mfumu Selenge na Kafinda, ulwa fwanda-fwanda ulutila:
## Kapokola takwete mulandu
## Kanyangu takwete mulandu
## Malangwenya takwete mulandu
## Namutekenya takwete mulandu
## Namazai takwete mulandu
## Kaboi takwete mulandu
## Nkungulume icibe mukwapa
## Ng’oma y aba Lala…
## Ng’oma y aba Lala bama ikolila!
## Mwana shimaini apula ifumo
## Muli ka sand-road ku numa ya ng’anda ya kwa Kapampanta mu Munkungulume ulucelo lyone mwalepita ka mwana shimaini akakashanana akalesambilila mu Grade 11.
## Awe uyu musambashi umutima muna walapapaala afilwa ukushipikisha pa kaana kabeene ka Kalulete, akali ni nkuba, na amenso aya ng’una kwati tubwebwe, alapana na ukulasa umwele onse ulekaposha nangu ukulanda nako.
## Nifilya batila umupama pamo utula ing’oma, awe Kapampanta asuka mano-manoakajuuna, nako akaice ka mupamba kanenuka, alakasaamuna na ukula katekanya.
## Alakafolela na ukukatuulila indalama shonse cila mweshi.
## Kapampanta asaamwa pa kaice alakaana naukwikala panshi, akaice nako nicikanga kekala pa ishiko lya mulilo pa mulanda wa ndalama.
## Mukwai kalatwanga, kalashitilako na abanankwe ifitumbuwa na ifyakunwenapo ku sukulu.
## Ala mukwai nifilya batila ifyakulya ubushiku fitulikila ku malushi.
## Kalulete mukwai atolela, na boola yabipa, mwalishiba abakalamba nabo tabakokola kutolela ubwema, banyina bushiku bumo bamubika mucibe.
## Bana-Kalulete: Iwe Kalulete cinshi wabwelela bwangu ku sukulu? 
## Na mailo tamwasambilile, kakuwililefye ku cumba ulalako, finshi filecitika?
## Kalulete: Mayo ba teacher besu bali ne cililo.
## Bana-Kaluete: Cinshi ulekanina ifyakulya, naulwala?
## Kalulete: Tapali, ndifye bwino.
## Bana-Kalulete: Bushe iwe uletonkonkanya ati kuti wancila amano, bati?
## Nga iyo miti nacisanga uko yanshi?
## Kabili ilyo bawiso tabalaisa njipaya niwe nalabalilapo ngatawalanda icishinka bwino, we cimwana ci ci9ntomfwa wandetelela ne mulanda, ne tunga lishakwata nokwakulola ne cipuba ineee!
## Kalulete: Mayo lekeni ukulila nalamweba icacine.
## Ine ku sukulu balinjikata ne fumo lya myeshi itatu.
## Bana-Kalulete: Yangu taata we mwana wandi wandetelela kuli li wiso lyapena nga ilya kwikoli.
## Bana Kalulete batiina ukushimikila abeena-mwabo imipamba iponeke pa ng’anda yabo ku mulandu wakutiina ukulopolwa ku mushipi wapamukoti.
## Ekwima fye cinshiinshi na ukuya tuula ilyashi kuliba nkashi ya ba shi-Kalulete.
## Ba na-senge kwa Kalulete nabo balishibe ubukalibwakwa ndume yabo, uwali nga uwapeepa ilibishi, kanshi tabaikete nakucani bwangu-bwagu bafika nakukutuula ilyashi.
## Na-senge: Mwabombeni shi-Kalulete, wesu.
## Shi-Musonda –shincinda-na-banono, kasuli wesu yama, we mpaalume kabili we cintelelwe ca mutaba twalimba, cifi-cikulu cashinkile amapwetete…
## Shi-Kalulete: Imwe mwilamposela inshita, ingilenifye mu ng’andamulandefye ico mwaendela.
Na-senge: Ala iyoo ndume yandi mupashi akwikile munda uteshe ilyashi naendela.
## Umfwa nacikala pa mwandi ndetwa imbalala shakusashililila mulamu obe cimpapila, awe na monafye ba mulamu bana-Kalulete aba bafika.
## Tabacilamoneka na insansa ngape, bacibafye na umutimauwatondobala.
## Awe cacinsakamika saana pantu pa mukoti ubomba awe paaba apasakamika.
## Umuntu nga nayaingilapo kuti uko  tushele na imitima ilifye iya sakamana.
## Awe nomba umutima elyo wacisa teeka ilyo acilondolola ati ala mwanasenge wandi, Kalulete, eufinine amolu imyeshi itatu, kanshi ine nine ningile ukwisa tuula iyi mbila yabulanda kuli we taata, wikalipa ulandefye na ukupingula ifyo tulinokukonka mu mutima nteeka, taata wesu.
## Shi-Kalulete: We nkashi…watila auti shani?
## Bwekeshapo ng’umfwikishe mu matwi yandi ilyo nshilapena.
## Na-senge: Natiila nati umwana Kalulete alipabukulu, napula ifumo, elyashi ilyo mwata.
## Shi-Kalulete: Watesha iwe na-Kalulete ifïcitile icana cobe?
## Bana-Kalulete: Ala ine mwandini ine amaka na amaano nayapwa, na Grade 11 yakwe nafilwa.
## Shi-Kalulete: Cisuma iwe na-Kalulete leka ifyakusabaila, tampa nombaline ukukaka utupe toobe tonse pamo no mwana obemuleyafye icaile teekela...
## Na-senge: Imwe ba shi-Kaluletee muli baume, muleshipa mwilaaba na umutima wa kabamfu.
## Imilandu isa pa bantu, nomba aba ngabaya ukwabula ukuteeka imilandu ya kushinina ndeta misoka ninshi mwapanga cinshi? 
## Na umwaume amupeele ifumo tamulamwishiba.
## Shi-Kalulete: Kanshi iwe wine musende ku moobe akwebe uko afumishe icinangwa, pano mwandi taikalepo pantu nalamuciisa akapata.
## Umukashana alondolola kuli bana-senge pafyo balekumanina na umulumendo mu ng’anda mwabo ilyo abafyashi nabalala. 
## Umulumendo alepulila pa kali windo.
## Ubushiku bwa milandu umulumendo aisa nabalupwa.
## Awe nga ifi na-senge Kalulete atendeka na ukulondolola ifyamwebele umukashana.
## Na-senge: Kwena ico twamwitilä umwana wesu alipabukulu, elyo nomwaume amupele ifumo ati ali muno mwine mu ng’anda.
## Ale nomba Kalulete sonta umwine wa ico cipe usendele.
## Kalulete: Mukwai ni balya Bekele palya.
## Na-senge: Nibani ishina?
## Kalulete: Niba Kapampanta.
## Limbi niba Abnormal.
## Na-senge: ba taata umukahsana amusonta, nga imwe muletipo shani pali ili lyashi?
## Kapampanta: Awe mwandini ine antolokelafye, Nalemumona Saizi Mubepelefye nao alemusamuna na ukutlatobako.
## Nalume-Kapampanta: We ntalamisoka iwe walatuletelela, suminafye umulandu.
## Nga pa balumendo bafula ifi kuti asontapofye weka, mpooo?
## Kalulete: Mukwai balekaanafye, kuti mwaipusha akaice kandi tulala nako mu cipinda akalebamona ilyo baleisa ubushiku, alekaletela na switi.
## Bashi-Kalulete umulopa walanunka mu myona kubukali elyo baipusha umulumendo abati: Webo iwe Kapono…ati shani ishina lyobe ïlya kolobana? 
## We mwana wa muntu ndemona cine-cine tawambelenga, bati?
## Kapampanta: Iyo mukwai, mimonafye ifyo fine mumusebo nga mulepita pa mwandi ukulola ku kantini.
## Shi-Kalulete: Kwena eco waleishilia mukupekelesha ukuboko mu lupako lwakwa ngoshe-lupoola waliba uwa mungulu kabili wali pwalala.
## Bashi-Kalulete baima na apo baikele baingila ku muputule balelala bayasokolola na icingolongolo ca BL Blasting Licence na ukusoka umulumendo abati: “Ine incito momba yakuciisa utupata, kanshi nga uleleta amasange na amampulu kuli ine kuti nakuciisa nombaline,
napanshi patalala.
## Nomba apo naukana amalyashi yapwa fumeni mu mwandi tukakumana ku cilye ca milandu.”
## Uko bashele bana-Kalulete ba babika mu cibe ku balume ati niwe waleiswila umwana ine nga ninja ku ncito.
## Ubushiku bwamilandu bwafika, awe ba Kapampanta na umukashana Kalulete baingila mu mbokoshi mu cilye, mukulubulula imembu shabo.
## Mafumu: Muno mucilye tamwasuminishiwa fikansa, ukusontana iminwe na insele.
## Iwe mulumendo nabakuleta muno mu cilye ati waliimisha Kalulete ifumo, ulekaana atemwa ulesumina umulandu uyu?
## Kapampanta: Mukwai mwe mfumu yandi uyu mukashana katwishi ifyo alekumbwa kuliine, amwenamomofye te ine, kabili ndi mwaice saana.
## Mafumu: Waumfwa Kalulete, uyu mulumendo aleti takumonapo, wamutolokelafye, kabili mwaice saana, talafika pa ciimo ca kunya ifupa, kanshi ifyo ulelanda tafishibe nelyofye panono.
## Kalulete: Mukwai ka kambone, akaice kandi, akalebamona ukobaleisa mu kupulila pa kaliwindo ukwingila mu muputule wesu mu ng’anda, kalaisa bashinina.
## Awe batuma kapaso ukuyaleta akaice ukuti keese kalobolole indao.
## Bamafumu bamonafye akakashana kasontapo na ukuyakumbatila ba Kapampanta pamulongo wabaume batantike, akati ebalekaletela bisiketi na switi nga nabalala na umukalamba wakwe:
## Mafumu: Wamwishiba shani uyu mulumendo?
## Akaice: Eee, nalebamona. 
## Baleisa mukukonkonsa pa windo elyo babeswilako kuli aba beene ba Kalu.
## Aba beene balendetela na switi na bisiketi elyo bashimya ilaiti baingila na mu bulangeti bwaba Kalu, elyo aba beene ba mudaala bayamba na ukula tutuma, yaaah nalefwaya ukuseka!
## Abaishile mu kumfwa imilandu kwikatafye ifinwa fya panshi pali iyi mipamba.
## Ba Kapampanta ifyakuipokololako fyabula, na mukanwa mwauma.
## Awe abacenjeele pakulya amasuku ya mwana wa munaabo umusana waputuka, bakontamafye ku nsoni balasonkaulafye akamuti ka macisa panshi.
## Bamafumu ekupingula abati: “Iwe mulumendo Abnormal Kapampanta we mukulu mutuntulu twakusanga na umulandu wakututumina pa mwaice na ukukafulunganya amano kumo na arnatontonkanyo  yakwa Kalulete, umwana we sukulu.
## “Umulandu wabubili wakumonawila isukulu na ukukaana ukumuupa, kanshi ifwe twalakukaka nombaline ngataukwete K1 million, nombaline, fumeni mumbokoshi!”
## Kapampanta: Iyo ba mafumu, nshacilatontonkanya bwino ilyo mwacilanjipusha pantu ba wishi kwa mukashana balipinga ukunciisa utupata pa mwana wabo.
## Ecokanshi, nalekanina ukumuupa, nati abafyashi bakalipa umusango uyu teeti uleshinamo umwana wabo icala nga alufyanya amafunde yapa ng’anda ninshi baisa kuciisa icabipisha.
## Mafumu: Eee, mulomo, kabili walishiba icibemba citiila aciti mukulambulu-ayanga na amaka nangu uwingila mumushitu-tomfwa nswaswa.
## Kapampanta na Kalulete ilyashi lyakosa, icashala balupwa iwa mwaume kutiilafye afwile aupa ulya mukashana. 
## Panuma yakupaapa kuti abwelelamo ku sukulu, atemwa kuti aya ku sukulu lya kusambilila incito.
## Balupwa Iwakwa Kapampanta batiile shi-Kalulete balimubelenga, nga mu cipingo, imisango na umutima wakwe, kuti asuka afikilisha amapange yakwe aya kumuciisa, paaba na imilandu iyakuti bafiiwa na ukushimwina.
## Kanshi calilingile ukuti ilyo uyu mulandu taulaaya munama nkati apoose cikashana pa ng’anda pakuti li wishi lipenunukeko panono.
## Cine-cine nga umo bapekanishishe kwaba na icombela ng’anda, awe caponda na mutaka, ba Kalulete ba bakuushisha nakuli ba Kapampanta pakuti nomba balekusha ifumo mumutima nteeka, ukucila mu musango wa kwiba.
## Umweshi wakupaapa wafika awe umukashana apeelwa na akaana akaume bakenika na ishina abati ni ka Katobole, ka mupansa—mpanga.
## Ka Katobole mukwai kalakula, leelo lilya ba Kalulete bale enekela ukuti bengabwe ku sukulu panuma ya kupaapa ala mukwai ifumo nalimbi lyamoneka, na fyonse fyapena.
## Beena mumaano baleti mukafuma umwana umo, yaba, mwaisalompoka mpundu, akaume na kanakashi.
## Ka Katobole kakula kafika na pa ciimo ca myaka isano.
## Pa myaka fye me iyi ka Katobele kaali aka cangamuka kabili akamyanshya na utwebo pakanwa icakuti mukwai bushiku bumo kaishile toosha wishi umupamba.
## Kapampanta ubo bushiku alikeetwe na insala ya kalala mukokote pantu iiyo ainwike ku ncito mu lucelo apitilefye ku bwalwa na mambala munankwe, Sole-Wiliamu.
## Mu byaolo baishile fumamo ilyo baisele muma 23.00 hours, basangile Na-Katobole nanyonga imilomo ifikile na mumyona, nafulwa icinecine amutana na ubwali ati uleya lya uko kwine wafuma.
## Ulucelo ba shimwana bapishafye umunwe mukanwa baya na ku ncito. 
## Ku mulandu wa nsala ba shi-Katobole ilyo bafolele kampompo na maheu beena epo bapona, balya.
## Bainuka icungulo ili lyena balolafye ku ng’anda. 
## Kunshila basanga ka Katobole pamo natu munyina, tu mpundu bale angala, uku balelolela wishi abaletele amaheu na kampompo pamo nga pe.
## Wishi ashifikafye mupepi ka Katobole bwangu-bwangu kaya kwampa na akacola wishi alebasendalamo icikaafu, kalengelamo, kafulwa elyo kapilibukila kuli tu munyina akati: Ala bane lelo lyena cikamba naalya!
## Ka mambala kasha kabaposela na akacola keene, ka leka na mulubilo, na cukwi, ukulola ku babiye mukwangala. 
## Ba Kapampanta bakalolesha umo kaleya na utwaice twakako bakumpafye muminwe abati, uno mwaka ndi na ukutolapo umupamba uwasokola isembe, cine-cinefye.
## Ba mwana Kapampanta balakula na ulukaakala lwakwa wishi na nyina. 
## Leelo nyina tafyelwe na bukakaashi, icalengele ukukakaata misango ya mulume na abanankwe.
## Amwene ukuti ukwikala na ukusunga icupo cakwa shimaini kano wa saavuka. 
## Ngawatwala icupo mu misango ya cisungu iyakuitomonya nelyo namu ivandula kuti bakupoka umulume, washala mumenso folokoloko.
## Kompyuta yapena
## Ubushiku bwakufola, palya balefolela baleti pa cilindi, igango lyabeena Kapampanta bashimaini batantama mu milongo na ifingolongolo ku minwe lucelocelo.
## Awe nga ifi Pay Master uyu aisa sokoloka mu ofeshi na ukwisa tongama pa mulu wa itebulo, atongomona na umukoshi nga mukolwe, na ukweba ba shimaini ati: “Sole, sole, sole bane amatikiti lelo nayanya, tamwafole pantu kompyuta nailwala. 
## Kanshi bwelelenimofye ku macito yenu bonse, na abo abali mufipani fimbi hamba lala, bwelelenimo ku mayanda muye lala.
## Ata mukwai, pupwe na umusungumo.
## Abati niwe mwana ani alelanda ifya mampuulu? 
## Letafye umunwe tusumeko!
## Ponongo-ulema inkondwa mumbalala shakusalula, amwankula ati: Iwe ifyo ulelanda tafikwete ncito kuli ifwe, kamwite uyo wine umusula munobe kompyuta ese atulondolwele neco afililwe ukupekanya amalipilo yesu.
## “Mwalitamfya abaana besu abasaambilila, abaletutangata bwino amuti kompyuta naisa.
## Abana besu abasaambilila nganshi abaletupendela ne ndalama shesu tulefola, kabili abali abengi nangu palwala umo baletufolesha, tabaletupisha.
## Nangu napafwa umo icebo kutufolesha.
## Pay Master: Umfweni imwe ba mudaala, mwilalanda nga Ifontini nangu imbutuma, mwaumfwa? 
## Kompyuta te muntu, nici mashini nangu icisolobelo ico baleeta, icakwangushako incito sha irnwe bantu…
## Nchombolo: Talala iwe, bushe uletumona nga inama sha mpanga, bati? 
## Ulengilapo pa kalyopi pa mishika apo tucaya amashini. 
## Iwe kuti waikata maibolela na incombolo Shimumbi ukwabula ukusheta, mwa? 
## Iwe na uifolesha, abaana nabakashi boobe nabekuta ifwe abeesu balenya amafi ayanono, bati?
## Pay Master: Imwe shikulu mulekwatako umucinshi mwatesha? 
## Ninjishiba ukuti namukalipa nomba bushe mulefwaya mfulame elyo mushininkishe ukuti cine-cine kompyuta taili bwino?
## Mupishi: Nomba ifyo watila ci kompyuta nacipena ekuti tamwatufoleshe, bushe kwena cine-cine ni mukanwa ka meeno ulelandila emulefuma ifyo ifyabola? 
## Nga kanshi ico cine icisula cinenu canshi mwaletele mwebaishibe ukuti calilwala? 
## Kabili cinshi tamwacebele icisunkuli cinenu ukutupekanishisha indalama shesu kabeela ilyo tacilaiwala? 
## Lelo pa Pay Day epo cafwa ukwabula ukulwala?
## Kapata: Kanshi iwe wine niwe mwana ani uwakosa ifyo mukanwa pa ndalama shesu? 
## Bushe tawaishiba insoselo itila ati: Umushimpulo wamfwa kulwala?
## Ekutila ci kompyuta cobe kuti cafwa shani ukwabula na ukuti tumfweko ukulwala kwakaena, kwati casangilwe mubusanso pa mukoti apo taciya nakuya?
## Pay Master: Sole, sole ba mudaala ifyo teti nondolole pantu nomba mwakumya ku mipangile na kumibombele ya kompyuta iyo naine nshingeshiba…
## Panongo: Ale kanshi keete boshi obe ukucililepo, eo ese alondolole tumfwikishe mumatwi yesu, endesha ilyo tatulapena! 
## Mucitamfye ci kompyuta, catwibila indalama pafula. 
## Lyonse ilyo mutwibila indalama mutweba ati teimwe, nici kompyuta, icintu icishilanda nakulanda eco mwaikala mubepesha.
## Pay Master: Ala mwebasambashi ine ifyo ndemweba efishinka, imwe muteekefye imitima munda abakubombelapo pali kompyuta ala tabalenwa amenshi na ukulala utulo kamailo limbi ukubela ishuko kuti yalungama...
## Sole-Wiliamu: Mpaka tufole indalama shesu lelo line, pantu icintu icishilanda teti cimicile amano . 
## Nga na mufliwa kanshi mufwile mwabwesha na abaana besu mwa puluna bakese mukubomba incito bwino, kuti mwacetekela shani cimwansakabinga icifolesha nabaleka incito nabafwile imyaka ishishibantu?
## Bushe cinjelengwe camusango shani?
## Fwalanga: Ala ifwe namu citumbi tula luula nga pa bwinga uufwile nga taleumfwa, kanshi nangu muletila  ci kompyuta nacilwala nangu muletila nacifwa mpakafye twishibe uko citwele indalama, kabili mutiila cibombafye nga umuntu, kanshi naco pakufwa kuti cashilapo umo indalama shesu.
## Chindele: Abaana nabakashi calibafumyako ku fikaati, caishibe shani ubushiku twaupeene?
## Fwebeene twaupanine ku mushi, kuti caishiba shani pakuti cibafumye ku fikaati twabalembeshe? 
## Icintu cimo cine mwacibepesha ukuti ecafumya abaana beesu ku fikaati fya ku cipataala ati nabakula, bafwile ukulaimwena.
## Pay Master ilibe lyala konkoloka, akanwa kakalipa na imishipa mumutwe yashulumuka mukukankabwila amona ukuti ifintu fyakakala, ba shimaini tabaletontoloka.
## Ebele tapekalwa, balamwenamo, nshaba neeka ekufyufyutukapo na ukuya obola bakanyangu.
## Bashimaini bapingila Pay Master abati aletola na ubwapona, mailo lyena afwile apekanya na imbokoshi yakumushikamo nga ci kompyuta cakwe tacakabafoleshe.
## Nga ifyo mwaishiba imilimo yapa mukoti iyakufukula amabwe teye bafye, yabaume, pantu yalikalabana icakuti nga shimaini nayaingila abantu ku ng’anda balepemenafye pa zero.
## Leelo nangu shimaini afulama ifi, na ukupiba ilibe ponsefye pakufukula umukuba, amalipilo yakwe pa mweshi na pali penshioni yabulanda, icakuti bamo baleya mukufwila ku mushi ukwabula ukulwala ku cikonko.
## Kanshi mukwangushako amaafya aba babomfi bashingwana nayo cila bushiku kampani ilabafwilishako mumikalile yabo pakuti balebomba na umutima umo na amaka yabo yonse.
## Kanshi iIyo aya amafunde yamo yaishile pilibuka pa nshita imo bashimaini bafuliiwe nganshi, palafuuka na icushi.
## Ba Union cayafya pa kubashimikila imbila ya bulanda, basuka bakakafye pa menso na ukusopola abati  bakampani nabaleka ukupeela ubwafwilisho kuli ba na maini panuma yakupaapa.
## Ba union batile nomba maimwene yakwa kalulu ukutula bulya bwine bushiku.
## Balondolwele abati ba mwana-shimaini nga bafika pa myaka ikumi limo na cine-konse-konsenngatali pa masukulu ya masambililo yakalamba nomba bakalabafumya ku fikaati fya ku cipataala, ninshi bakula, bakalaimwena.
## Ba Union bakonkenyepo na ukutiila aya mafunde shafumine ku ofeshi lya mikoti ku Lusaka, tepano iyo.
## Madandaulo: Musogoleli wathu pliiizi nifunseko pang‘ono.
## Koma caonekelatu kuti ba kampani baendelela ayi, batha mantha? 
## Nomba cabatwala naku kwangala kubufyashi, mpaso ya Mulungu, balatumona monga ndi ise ba ngwele?
## Mwambungu: Kwena nifyo fine mune waipusha.
## Ine pano ndi nabakashi bandi abali pa bukulu, balibapima ku cipataala na ukusanga ukuti bakapeelwa imintatumwa batatu, bushe ine nomba nkacita shani pakubafwika na ukubaliisha, bati?
## Kalandi-union: Ico shikulu tacafishe nangula panono.
## Ba kampani bakamukongweshako indalama isho bakala juba panono cila mweshi mpaka mukapwishe.
## Shimukuka Kalafelo: Imwe fi Union, bushe kwena kuti balemweeba ifya cabecabe naimwe namupeekula na matwi nge fyuswe namutununa menso nga utubundi mulesuminafye.
## Twebeni nomba ifishinka, bushe mwailisaina ifyo fine fisula finenu, mwa?
## Mukwai umo kalemba waba Union iciwa-ca-nyina camukulama aikaaka, asumina ukuti fyonse balisansapo inki, balinwena napo na ubwalwa.
## Ata mukwai, ailapwila umulilo pa lukasa, umo shimaini ekwisa punda ati: Pumeni bafyatile, baba kwati tebafyashi banensu pantu ngabaya ku kulanshanya naba kampani katwishi iciya mukubafulunganya.
## Nalimo nit ii ya mukaka na umukaate basuhako batala, pantu ku mukoti babeelela Cocoa na kampompo.
## Yangu lwakosa, bashimaini bakaka inyemba mumisansa, abati pakwakana ubunga tapaba insoni, wafwa walala.
## Magurumure: Imwe ha kapulikoni ba kampani, bushe mwalimonako uko abaana ba bakalamba ba mikoti uko bafuma ku Lusaka nokwisa mukubomba pa mukoti. 
## Ku kusambilila babatuma pa ndalama shesu.
## Ba wishi nabo basambililafye incito sha muma ofeshi epela ilyo ifwe tulepiba ilibe pa matako.
## Kanshi pakuti baleiba bwino icuma tulepanga eco nama ofeshi yene bayafumisha kuno uko ifwe mpongolo sha ku mbo tulopolola umukuba uyo balefombwelamo amafumo nga bacula wa mainsa na ku matako kwati fimbwi fya mu lukomba.
## Kalandi-union: Iyo bane mwebena mfumu, amashiwi ya musalula ku bakalamba ba ncito yena tufumyepo.
## Tulandefye pa milandu tumituliile uwa matebela na abaana bafumishe ku fikaati nga bakula.
## Munyukunyuku-Fela: Iwe Union talala tondolo pantu twalipwa na ukwishiha ifyo mutushitisha kuli ba kampani na mafisa-kanwa bamipeela, tamumwene nefyo imwe munonene, na utusaya natutuntumana nga utubwili twalubuuka. 
## Sungadaba: Wamona mune iwe Union ukulingana na ifyo umunandi alandile pakwamba paiwa baana ifwe tubasambilisha ati pa mukoti nga waumfwa icalila limo ninshi te tupata baleciisa iyo, ninshi capanta, casobela ubusanso. 
## Elyo abaana ngabali abanono tulabaletela aima kashiketi na tu wilo twafikwepe baleangasha, ekubafundisha bwino pantu empyani shesu pa mukoti. 
## Nomba ifyo ba kampani balayangala ku bufyashi bwesu abakatupyana bakafuma kwi?
## Kabepusheni abo bakalamba impelwa-mano ku Lusaka.
## Ganga mu cibe
## Ganga wakwa Kapampanta talefwaya kutwala imicato ya cupo na ukulembesha umukashi ku maini. 
## Icalengele ukuti aba ba boshi baleungwa-ungwa paiwa kulembesha abakashi ku ofeshi mulandu wakuti ku kampani bailelangishako akakashana kambi.
## Ubu bufumfuntungu bwalengele muka-Ganga ukuti apene, pantu taleumfwamo na icilumba cakuti alyupwa kuli kuli kanabesa. 
## Ecalengele na ukuti lyonse balepusana pa ng’anda pantu umukashi alefwaya ukwishiba icishinka.
## Aleipusha umulume ngacakuti ena alifye ni mbifi yakwefye pantu ku cipataala, kukukongola ubunga bwa maini, pakuya ku sekelo nakukupimisha ifumo konse aleya mukulipila kwati umulume wakwe talebomba mu maini.
## Umukashi: Imwe rnweba ati mwalicenjela ine nalitumpa tefyo? 
## Mwalembeshamo ihuule lyenu ku maini, mwaleti nalitumpa, nshakeshibe?
## Ganga: Iwe, wapwa umwenso? 
## Uicindike saana pantu nalakulaba manje-nje so...
## Umukashi: Ala umfweni mweebe icibemba cilanda ati amenso ya mukundilwa yaba ayengi, ala takwaba ifyafisama, tepapa nga uwa ku Roma...
## Ganga: Iwe isala icinwa, pantu nalakufwanta, nabena mupalamano bese mukutamba.
## Umukashi: Yangu uyu taata mweee, ulebikapo na ubukakashi ne nsoni tawakwata bati, waimya na utumishipa mukatwe nga mucence?
## Weshefye ukunjikatamo, nalabilapo imbila yabulanda ngapa cilimba, nabashaciba ukumfwako bayumfwile inyunshi yakwa iwe Ganga wa banakashi.
## Ganga: Cisuma njeba ako keene ka swaini kakubepele ubufi, nga ni Personnel Officer ulya akufwaya nalaya munaya nombaline…
## Umukashi: Lekeni imwe ifyakupwantaila na ukuicingilila.
## Naciya ku kiliniki uko naciya punda Mine Number yenu ati bampele icikaati elyo banjipusha ishina lyandi.
## Cilya ba Sister babuula icikaati basanga teshina lyandi lyabapo, awe palya peene batampa
na ukunshauta abati ndenwina umuto pa fikaati fyabeene. 
## Palya peene bantwala na ku Mine Police, nayalondolola. 
## Kanshi baletufwaya mailo imwe naine pamo ne huule lyenu, batile baka mutamfya  ne ncito ngacakuti bashinkisha ifyo mwacita.
## Ala mukwai fyakosa ku bakalamba ba cipani.
## Ico taishibe ena cakuti uumukashi alemuseting‘afye nangu ukumuteya ulukooka. 
## Awe naciine shimaini agondwa.
## Ganga: Umfweni kuno imwe banamwana, ilyo ishina wacisanga ku cikaati temukashi wandi mucine-cinefye cakwa Lesa, twaleendafye nankwe. . .
## Umukashi: Nomba mwamulembeshe shani ku cikaati?
## Ganga: Caali ninshi nshilaupa imwe...
## Umukashi: Nomba apo mwangupila bushe ni lelo, cinshi tamwaya mufuutisha na ukulembeshamo ine ne mukashi wa pa ng’anda? 
## Nga naya ku kiliniki ya mani nine balemwenamo, ndeumfwa ama wanu.
## Ganga: Nalifilwa ifyakucita, mama...
## Umukashi: Cisuma imwe ba taata, mailo ulucelo-celo ilyo ba kanyangu tabatatwala ilyashì ku Personnel imwe naine tukaye cinja ifintu ku kiliniki, ikisheni ulya sutikesi emo nabikile ipaaso lya cupo, endesheni incito yenu kuti yayapwa, mwe cipuba mwe!
## Ilyo Ganga ali mukaposo ku mukashi wakwe ihuule lyakwe uko lyaleikala kwa Zimba nalyo lyalwaia, aliti ala mukwai ine lyalipuma, ndelungamafye ku kiliniki kulya imbiifi yandi ya nembesha, uleke njepoka umuti.
## Pamo nga pe ihuule lyafika lyapunda na Mine Number yakwa Ganga. 
## Awe ngefi icikaati naco camoneka, Sister ekusenda ihuule ku ofeshi na ukuliipusha ati:
## Sister: Bushe iyi Mine Number ya balume beenu?
## Ihuule: Namulanda nifyo fine ba Sister.
## Lilya line Sister na ihuule bali mu ofeshi muka Ganga nao afika mukupoka umuti, lelo asanga ukuti icikaati cili mukati kuli Sister eko alungame.
## Sister: Mwamona nomba ifyo caba, ndefwaya ukwishiba umwine wa cikaati pali imwe babili.
## Ihuule: Ba Sister, ico tacafishe, twalapumana pano peene, untu balanyesha ninshi temwine wa cikaati...
## Sister: Ifyo ulelanda tamuli maano nangufye panono, tawishibe ukuti mulandu ukwibila kampani.
## Awe bwangu-bwangu Sister kucaya na foni kuli ba kanyangu ukuti balete Ganga uleke ese asonte umukashi wakwe uwa pa ng’anda.
## Ba Ganga babaletanya, ninshi nabalokwa, elyo nsoni-nsoni basontapo abakashi. 
## Ba muka-bashimaini baishile ku kiliniki epakwima abati natufikine ihuule lya mupamba, mukwai pakaba naseee abati ihuleee!
Makubi yasampa ifyuma
## Chimba-mabwe panuma yakulwala inshita ntali, asuka afwa ku cifuba ca ntanda-bwanga, napo nga cafumine kuli senta afuma pa mukoti nga baleoca na ukusungulula umukuba.
## Lelo balafumafye ku manda kukushika balupwa baima apasweka ukulacucunganya mukwa-mfwilwa ukuti asokolole apo umuyashi alefisa akabuku kaku banki uleke bakayefumya indalama.
## Ba muka-mfwilwa batila ntinti, awe mukwai tabalebika indalama mu cipao ukuti balebasungilako, abeene baleya mukubika ku tarven mu matankiya bwalwa.
## Balupwa abati ubepelefye, kalete umo alebika amapepala twise tufwayemo. 
## Mukamfwilwa na ifilamba mumenso nao temukani kuyabaleteia na sutikesi muntu shimaini alesungila utuntu na ukwisa batulikila mu ceni.
## Awe cilya bapitamo banalume lyakwa Chimba-mabwe bafikililafye pali Marriage Certiflcate, baikwamuna na ukulakalipila mukamfwilwa abati: “Wamona wacilafwaya ukufisa akabu ka ku cipao, uli nokucimona, tukamona abakakupyna pa bucenjeshi bobe.
## Kabili pakukupyanika kanofye ukapwishe indalama tukakupingula, nalyo tekuno iyo, ni kumushi.”
## Lishikulu-bantu ekwipusha na-kulila nakabili  aliti : Nga ama bedi mwakwata yanga nefya kufimbana filikwi?”
## Namayo atile ati ala mukwai tabakwete fyakufimbana, ma bedi na mateleshi, balelalafye panshi. 
## Abalume bandi baleti bakubufumu uko bashilala pabusanshi.
## Abalupwa abati: Kanshi mwalekene kale, nabana kanshi teo mwafyele nao. 
## Nangu cuma tapali ifyo tulebapako pantu iwe, we nyina utile umuntu wesu alelala pa wakosa elyo webo uleitinta apanaka pa busanshi.
## Ifipe fyashile Chimba-mabwe, kumo naifibombelo fya kampani fyonse bawaponga imimbulu, basampa, basha mukamfwilwa na susubala nabaana amaboko mumukoshi.
## Ilyo balesampa impasha sha mufu, li na-lume lyabasoka aliti talyapelwepofye, akashiba ke sabi (Fish Pond) tapali umbi apeneneko, nalyo lili na ukukasenda.
## Leelo pa baana beene pali na amasonkola, ifipombolo.
## Mukwai pakumona ifyo banyina balabataakanya fyasakaatuka afiti amafutu ya kumushi na ifikamba teeti eyo yese mukutapa ifyuma ifyo wishi na nyina baculiile. .
## “Mubepelefye, kanshi nemfwa ya kwa taata nimwe ba kafimfita imwasokeele, apa peena twalaimbana mama mumeeno, mwana-shimaini mu mumfwafye, tamwasendepo icipe nangu ciimo, mwe ncushi mwe.”
## Ka na-seng, nakashulumuna na utumishipa mukatwe nga ka mucence, kaima napo kaikeele kalabatipwiila akati: Mwakula ulubamofye, kanofye nga tatwafyelwe na wiso.
## Abaana: Aaah ketauti, uko kwine bamiconga. 
## Kanshi tekuloosha mwaishiile. 
## Mulefwaya ukutwingisha cimutunta.
## Ico cintinya caku mushi, kuno tafibomba.
## Tukamona nefyo mukenda pakubwelelamo ku mushi, mukanina pa tupapa twa buloshi bwenu elyo diselo ikapwila mu muulu, mukaluntuka, mukasebana.
## Kanshi manje-manje so fumeni na mu ng’anda yesu, twalamipundilila ati abaloshi kuno uleke bese bamitobe amabwe.
Kaloba
## Ubushiku bwakufola bwafika. 
## Shi-Mukuka Kalafelo apeta shonse, uno mweshi ci kompyuta cali icindika, tacapenene.
## Ba mwana shimaini mukwai nabo lelo tabaleangalila ukutali ngafilya balubila ku marabo mukutoola ifikopo, mumano yabo baleti kuti babatana ubwali bwa nama.
## Ba muka-shimaini nabo bufo bushiku balepitaaninafye mupepi napekeele abalume, uleke babapeele indalama sha lashioni na inkongole lintu tabalanwena shonse.
## Kanshi kuti nangu shikulu-bantu akoolafye icikoola abakashi beena bwangu-bwangu na ba ankula abati: Abeee!
## EIyo umulume atila ati talebeta mukwai.
## Kanshi kuti limbilimbifye elyo ba shikulu-bantu elyo baita banamwana ku cipinda balalako elyo bafisulula indalama bafyantike muli seca-pocket elyo abati: Mukwai iseni kuno, indalama mfolele nishi. 
## Kanshi ndefwaya tulipile inkongole shonse, mukwete shinga?
## Umukashi: Iyo mukwai shonse pamo ni K30pini epela.
## Kalafelo: Inga ilya namwebele ati mupoke nayo namu ipendelako, batini?
## Umukashi: Eee, mukwai shikulu ninsanshapo!
## Kalafelo: Cisuma K30,000 iyi mupeele abeene, elyo na K60,000 mushite  utwapang’anda tonsefye, elyo K150,000 nayo iya lashion uno rnweshi nayo iyi, nabikapo na K20,000 ya mafuta yenu. 
## Abaana ba ma sukulu nabo K25,000 yabo iyi ndemona fyonse fyakuminina.
## Abakashi: Nga nomba icitenge candi cala shani. 
## Cilya na kwata calisapukila mukwenda mu fililo.
## Mulume: Apo panono saana, faifi pini iyi muye mushite mulemonekela.
## Inshita yakuya ku ncito mucipani ca 2:00 koloko yafika shimani alungama ku cimboteela alebombela ku Open Pit, abakashi abati muyebomba bwino shikulu!
## Papitilefye insa inono apo shimaini afumiine pa ng’anda na aba nkongole bakonkonsha abati: Otiini kuno, we mwana bushe banoko epo bali?
## Umwana: Awe tabalilpo.
## Kaloba: Uhmmm, we mwana nga beele kwi?
## Umwana: Naya njebepusha, mu bafwa.
## Muka Kalafelo: Epondi, naisa, nimwe bani?
## Kaloba: Iyo mukwai nine, nati nje londola imisha...!
## Muka Kalafelo: Yangu mwebataata, mwaisa namufulwa na ukufulwa, bushe namulaka uko mufumine mwa?
## Muleebafye bwino imwe, mwe baume.
## Kaloba: Naimwe beenifye bwino. 
## Namwishiba inkongole nomba ifyo shifikile?
## Muka Kalafelo: Bushe te Kl30pini?
## Kaloba: Cisuma mwalampelako K70,000. 
## Nokwimika nalaimika mpaka mukapwishe ishashalako.
## Muka Kalafelo: Iyeee aba baume, isho mwalanda K70pini esho bampeele bashimwana ishakubomfya pano pa ng’anda. . .nomba njebeniko, bushe calaba shani?
## Kaloba: We mayo we, ala ine njishile mukupoka inkongole nshishile mukumfwa ubwafya boobe.
## Muka-Kalafelo: Cisuma nalamupeelako K45pini iyapa muulu…nyina eyo ishale mukesepoka uno mweshi.
## Kaloba: Ico wilaba cakuti nyina yashala ilelunda elyo kabili uno mweshi wena tawakakongoleko mpaka ukapwishe, ili lyena ukesa ng’umfwa sawa.
## Muka-Kalafelo: Ala naimwe tukesa mupeela, ukutemwa indalama kwati shikamishiika ku manda. 
## Elyo fuuti imwe beene nalimisoka na ukuti ilyo muleisa mukupoka indalama shenu mwilaisa namu pweneka, muletala mwaipusha pa beena mupalamano beesu nga bashimwana bali pano ng’anda pantu cipondo, bakali saana, bakamisakulapofye na indalama shikashale.
## Kaloba: Ala, kuti ansakwila pa ndalama shandi?
## Muka-Kalafelo: Oooh? 
## Kanshi tamwaumfwako ati pumbwe afwilile pa lyakwe?
## Kaloba: Ulenjeba ati umulume obe taishiba ukuti walinkongola indalama sha mulundo, bati?
## Muka-Kalafelo: Tiyeni uko naimwe ba Kaloba, muno ni mu town. 
## Imwe kanofye fyonse baleishiba? 
## Yaaba kwena mwalishishita nga imfuko, imwe kwishibafye ine newakongwele cabe. 
## Ahalurne bandi tebaishilepoka indalama, nga nafliwa ukubwesha kuti mwapingulafye fyonse  ifyo mwingafwaya!
## Kaloba bamupelako ishamulundo apita aya. 
## Tapalapita na inshita naumbi uwankongole akonkosha.
## Muka-Kalafelo: Piteni mu ng’anda mukwai, yangu mwishile na inkanshi pa menso na umwefu uwasakalala nga icinungi, bushe mwishile ku lubuli?
## Ala abaume banenu tabalipo.
## Mukorekore: Aiwa ndirefwaya ukuya manje-manje so…
## Muka-Kalafelo: Yangu aba batata mwe...mulekaana na ukwingila mung’anda, bushe ilyo mwalenkongwesha amabafwa yenu bushe te mug’anda twaikeele, kanshi kabiyeni nshikwete?
## Makorekore: Aiwa shamwari, ine ndireisa mukupoka inkongore za ma bafwa K95,000.
## Muka-Kalafelo: Iyeee imwe naimwe, shonse isho…kanshi nalamupelakofye ishalinga…
##  Mukorekore: Aiwa ndirefwaya zonse mwanishusha saana.
## Muka-Kalafelo:Awe imwe, tamwishibe ukuti ba shimaini bonse uno mweshi bonse bafolele utukoto, bonse nabilishanya.
## EIyo ine abalume bandi balelwala tababomembele pa mulungu umo kanshi itikiti lyabo kanshi nalamupelakofye...
## Mukorekore: Aaah imwe mayo nanga na nkongore za mabafwa nazo zirwala?
## Nga tamurenipeela ndire lala pano peene.
## Muka-Kalafelo: Benifye bwino naimwe, mulenjeba ati imwe tamulwala?
## Mweba Korekore tepakutushupa mwe, kwati mwaishile na indalama kuno ku Zambia!
## Umu Korekore asuka alwisha indalama ku nkakashi ya mwanakashi, aya na ukuya.
## Panuma yakupela umu Korekore Na-Mukuka Kalafelo ashalapofye.
## Shimaini ainuka ubushiku, ninshi na insala naimukokota, leelo mu mutima wakwe aletifye ala mukwai temulandu pantu ku ng’anda nalatobela amabwenge.
## Kuti cilya shimaini aikala pa tebulo awe bamukaika ubwali na cisense wakukwangula, uwabulamo na mafuta yamaka.
## Kalafelo: Ala kabili ban a-mwana caba shani, mwampeela shani uyu munani pa bushiku bwakufola?
## Na-Kalafelo: Ala ine bashimwana mwalipwa na ukwishiba ukuti mutauni nshifwaya kuyamo pa pay day pantu abantu balafulishamo. 
## Nshifwaya ukulapunkana naba muka-kapepala naba muka-leeba abemba mifoolo.
## Mwisakamana mailo nkesa sosikila, mukailemene.
## Aweshimaini ku mulandu wa nsala asuka acibaula intoshi sha cisense ati ngayapelelwa, ilya ne cani.
## Lucelocelo muka-Kalafelo alompokolela naku tauni mukushita umunani.
## Lilya calatwala muma teni koloko, ninshi shimaini naikala pa lunkoto, alebeya umwefu, kumona abakashi aba babwela na umusowa baleila abati indalama shonse babeila kuli ba sakalanyongo.
## Abalume cabasakamika, ekubutukila ku ncito na ukuya kongola ishakulilamo pa ng’anda ulya mweshi, abati sakalanyongo aciseeca abakashi tekuti bayemwikata.
## Tapapitile inshiku shingi ba muka-Kalafelo bapokelela na malilo ku mushi, banalume balifwa.
## Kalafelo batangishako bana-mwana abati bakaya bapoka ngabafola pampela ya mweshi.
## Imipamba yamoneka kuli shimaini. 
## Bushiku bwa kufola Kalafelo alafika pa ng’anda kwisa sangafye abankongole ba kaloba naba teebelela nga amakubi pa citumbi ca nama.
## Umusambashi imisango ya mwina-mwakwe ya muponya pa musao, indalama shonse shaya kuli kaloba, shimaini afliwa na ukuya kukupoka abakashi lku mushi.
## Elyo cimbi ica mukalipe cakuti muli sutikesi wa bakashi alisangamo na kabuku na indalama mu cipao ukulingana napali K566-000-75.
## Ushalebomba nga ishi ndalama aleshifumya kwi, iyi ncenjeshi ya mwanakashi? 
## Mu cifukushi ubushiku bwine bulya abuulile na ipepala na akalembelo elyo atuntumana na mukulemba kalata ku mwina-mwakwe ebele:
Kuli bana-mwana,
## Kalata wandi nga amusanga bwino ninshi cakutotela kuli kabumba wesu. 
## Ndesubila mwaliloshafye bwino.
## Nafliwa ukwisa uko uno mweshi.
## Mwikesa mpaka nkapwishe inkongole shakaloba isho mwashiile mwakongola ukwabula ine ukwishiba.
## Nafilwa ukukwanisha bu crook bwenu imwe mayo.
## Elyo nefipe balisenda abankongole bene abati mpaka tukapwishe kaloba, kanshi ndelalafye panshi pamulanda wa bucenjeshi bwenu.
## Nga camusekesha kuti mwalaupwafye uko mwine.
## Lesa amupaale mubwikalo bwenu bupya.
## Nine shi-Mukuka Kalafelo.
## Mu December  ba muka-bashimaini bamo-bamo amafumo ya mu mpepo ya June na August yatampa ukumonekela balafwala imingila, naki kiliniki kwa ambuka, kwaba akantu.
## Awe bushiku bwakumonana na mung‘anga aba bana-mayo bakolongana ku sekelo mukupimisha amafumo, ukumona abaana nga balikala bwino munda:
## Nurse: Niwe nani?
## Kalulete: Niwe Kalulete Kapampanta?
## Nurse: Yaaa, niwe nacilafwaya, waliba na ifilumba kwati ulemekela abapitila ku mulume obe.
## EIyo umulungu wafumineko twaishile pamo naba nobe ku sekelo.
## Kanshi nomba ndefwaya uku mona bonse abashaishile ifyo bamoneka pa menso. . .aleni bonse imyeni amaboko. 
## Lelo mwalacimona, muleshoma kuno kwine, bambi mwalapaapa ayabishi.
## Anso iwe Kalulete ulayumfwa kwati umulume ni Manager.
## Kalulete: Ba nurse njipusheko, bushe nine muleseesela umusango uyo atemwa ni bonse abali pano?
## Nurse: Tapali untu ndetina, bonse mulayumfwa kwati mwalisambilila, cimoneka kwati ulukunu lwa fima ofeshi fyabalume lwali mifulunganya tompwe‚ teti twishibe.
## Imfuko shifukula iloba ku mendo esho mumekela, kwena mwalifwa imitwe, ata seee.
## Ukufyala nako mufyala nge mpanya nefyakulisha abaana tamwakwata, shemuna bane…shaaame!
## Kalulete: Umfwa nkwebe iwe nama-kwenkwe, nga waba nurse tekulatuka abalume besu, nga tawaupwa loobe, tefwe twalenga, kushumfwa koobe. 
## Walisuka walufishamo no bufyashi mukwenda naba muka-beene ba shimaini beene uletuka. 
## Elyo ine tapali ifyo uncilile iwe Grade l2 felya, katwishi nauko wafumishe certificate wabomfeshe pakuya kuli bu nurse.  
## Wali iboshafye wemwine.
## Muka-Kabulo: Iwe nurse me wilambikilako, nalisambilila ukukucila, kabili ine ndabomba bu Teacher pa Butondo Secondary School. 
## Fuuti nakusoka uleeba na umucinshi, ba muka-shimani bamo pano ni banoko nabalume baabo uletuka nabo balingene fye na wiso.
## We ntalangani ya mwanakashi, ubeeka menso nga  ako keene mupiminako abalwele. 
## Elyo pa fimasele watutuka twalayamonana no mukalamba wancito obe Chief Medical Officer, tuye umfwa nga cine-cine ewakutumpika. 
## Abalume beesu ulesalula ebalenga na ukuti ulebomba bu nurse muno, chopeti lyobe.
## Ala mukwai na ukumyanga umucele kashita bana-maini baundulukapo nga inseeba batangishanya mukuya seba ing’anga ya miponto.
## Nurse kamutaalala pamulandu wa musalula wakwe ilyo banamayo bafikile ku ofeshi lyakwa
CMO.
## Secretary: Mwafwilisheko mukwai?
## Kalulete: Mukwai tuli bana-maini tulefwaya ukumonana naba boshi wenu.
## Secretary: Pamulandu nshi mukwai?
## Kalulete: Mukwai ilyo twaciya ku sekelo mukupimisha nurse wenu umo acila tupokaula ifimasele, nasho isha mumusana kumo kwine nabalume besu noku tushauta kwati tuli tunya. 
## Kanshi eco twaishila kuno pakuti mumfwe imisango ya bobomfi beenu.
## Secretary atwala ilyashi ku  mukalamba cipataala, nao bwangu-bwangu afuma na ukweba bana-mayo ukuti babwelelamo, alaisa bombelapo bwangu kukiliniki.
 ## Cilya babwelelamo nurse alabatumfya ati: 
## Nurse: Nomba cinshi camwafwa?
## Tepaapa mwabwelakofye tampeni ukuipima amafumo mwebeene, tumone.
## Ilyo ifi fyonse filecitika Sister-in-Charge apokelela lamya mu ofeshi lyakwe ukufuma kuli CMO.
## CMO: Finshi filecitika uko? 
## Nga naisa uko bonse incito shalaisapwa.
## Iwe nalaisa kupeela umulandu wakukana njeba ifilecitika uko kwati nshilipo.
## Awe Sister camuponya pa rnusao, pantu ena taishibe icalecitika mu Examination Room umwali abalwele.
## Asuka aita nurse ukuti alondolole ilyashi pali kafwafwa.
## Sister: Iwe naine incito shalaisapwa ba CMO ngabaisa.
## Leelo ine ilyo tabalaisa ntamfya nalatamfya iwe ngatawalondolole bwino ifyo uvandwile aba bamuka-bashimaini, bushe tawabeshiba imisango yabo yaba nga abalume baàbo?
## CMO alaisa, wishibe ifyakulanda pantu ine tapali ifyo unjebelepo pali ifi.
## Bwangu-bwangu mukalamba wafipataala naba kanyangu bafika ku kiliniki. 
## Kalulete uwalelandilako ababiye aponamo ukulondolwela CMO, apwisha aposa na fìlya.
## Nurse mukanwa mwauma pa kulondolola umo afimwenene, uku ninshi bana maini balemung’winta na ukumukoneka abati ubufi, atamantika asuka apwisha.
## Changachanga wa fipataala mukuputula umulandu kutila alisangamo ifituntulu mufyo bamuka-shimaini bailishenye, kanshi nurse bamusowa na incito palya peene.
## Bamuka ba shimaini batemwa nganshi basha bawela na nurse abati: Ohooo walobamo ilyauma, wasanguka iloofwa, wakulalya icimeko na imiponto yobe!
Shimaini wa mpali
## Umwina mupalamano wakwa Kapampanta, ishina ati Ikolo, uwa tuntwike ku Mambwe, mukwai ubwikabo bwakakana, maini yamwikala pa nsansa .
## Ilyo aile mukutulukush ukuti alembeshe umukashi wa cibilli ku cikaati ba changachanga bamubelengela ulupapulo lwakuti amafunde ya kampani tayasuminisha nelyofye panono umubomfi ukulembesha abakashi babili.
## Ikolo aisangile na banakashi babili ilyo abapongoshi bakwe bamutebeete impokeleshi, umwaice wa bakashi pamulandu wakusunga umwana wabo bwino elyo na ukubatuula ifyuma fya Copper bonus.
## Ikolo: Mukwai ifwe ku mwesu ku Mambwe caliba lutambi, kanofye wakwata abanakashi babili.
## Personnel Officer: Mukwai ifyo mulelanda fyenu, imwe muli babomfi ku kampani ino kanshi mufwile ukubeela atemwa ukukonka ulupapulo lwaba mingisha incito. 
## Ngatamulefwaya kuti mwa1ekafye imilimo na ukuya ku mushi ukwaba ifya ntambi sha fimapali. 
## Elyo ba kampani beene tabalefwaya ifya tuma kabini pa mayadi ya mayanda ya maini  umwakulala abaana beenu.
# Ici cilalenga bamwana shimaini ukulafyuka mu tu makabini ilyo abafyashi nabalala ukuya mukwiba ifipe fya mikoti na ukupeelana amafumo. 
## Ba kampani beshibekofye abakashi bapakubala abo mwalembeshe. 
## Abo banakulubantu mwile kulumuna beena naku fikaati fyakufipataala natubafuuta.
## Ikolo: Iye kalanda kasikoolo, we mwaice we wawa ne ciwanda, ya pita-mpiti ya changachanga…ine nimpokeleshi bampele pantu umukashi mukalamba alalwalilila, kanshi epakumpela uwakumwafwako eo kabili mutile ati tamumwishibe?
## Personnel Officer: Umfweni, kuno shikulu aya mafunde te ine napanga iyo. 
## Ine ndemubelengelakofye ifyo caaba pa myupile ya babomfi ba maini...
## Ikolo: Umfwa we mulumendo, nga ndi mucipani ca teni-koloko ica bushiku ni mpokeleshi ine eyi nshibusha, kuti mwatila shani ukumufuuta ku cikaati? 
## Ne fipe ine nalibakanyafye bwino-bwino mung’anda.
## Personnel Officer: Ifyo tafikwete ncito ku kampani nelyo panono.
##  Icilipo cakuti imwe mufwile ikukonka amafunde ya ncito yenu, epela.
## Ikolo: Kanshi mwebaana banomba eco mulepenena, mule angala naku ntambi, mwacindikapo incito.
## Elyo na imfumu nga yaumfwa ifyo muletwala amasange ku ntambi ngayafulwa mukacita shani?
## Personnel Officer: Namwishiba shikulu ukutipwila nangu ukulapisha umuntu ulebomba incito yakwe mu landu saana, kuti mwakakwa nangu ukumutamfya incito?
## Ikolo: Mutondo wa pita-mpiti. . . wamona iwe cakukalipa.
## Iwe naba boshi bobe namwikala mu ma ofeshi muletupangila amafunde nayambi aya kutusonkesha mu cipataala ca maini na ukutonawila imikalile yesu.
## Personnel Officer: Iyoo urnfweni kuno shikulu...
## lkolo: Talala leka mpwishe.
## Iwe taulaishiba na ifyupo ifyo fyaba, niwe wingakwata insambu shakunkaaoya ico
ne mwinie ntemenwe, bushe ni kampani imuliisha?
## Uyu mukashi mwaice ewaishiba na ukupenda indalama nga nafola , umukalamiba taishiba
nine wine kano tulifye bonse elyo mpenda bwino, nomba imwe eo mwatila tulekane, awe nce cena
iyo mwayakashafye.
## Personnel Officer: Ico cena shikulu ciii kuli imwe nga mulefwayapo ukusungapo nabambi nangu ukuleka incito.
## Ngamulefwaya incito icebo cakuti tamwakalepokako ubwafwilisho ku kampani pali aba bamayo ba cibili.
## Ikolo: Fwandi fooo, ine nga nifyo ndebwelelamo ku mwitu.
## Leelo kwena ico mwishibe cakuti nga naleka imilimo ishitima lyenu lilya nyensha pa mukoti talyakatale alibomba nakabili, nkasha nakaika, pantu mwamfyengafye pakumfuutila impokeleshi yandi ku cikaati, tuli nokufiliila mu nsenga. 
## Ukaninamo muli lilya ishitima likaya muposa mu tip, munjabikishe na ukunjibukisha, teeti muleonawila abantu ifyupo.
## Imwe ngamuli ba Cibola tamwakwatapo umwela wakukwanisha banamayo babilifye, muleisa kuli ifwe mukutwipusha, tulemupeelako fimo-fimo.
## Personnel Officer: Imwe shikulu, ni musoka pafya cintinya ca buloshi, ni pa ncito pano.
## Ifyo mulepanga uku kaika mashini kuti camubipila.
## Imwe musalepo fye abakashi bamo ebo mulembeshe ku cikaati, epela mubwelelemo naku ncito.
## Ikolo: Cisuma ine naya, sekelamo.
## Lelo ifyakulakucitikila walipap mune…
## Personnel Officer: Ico cintinya tafibomba, pa ncito yesu lyose ifyo ebulaya mutusuba.
Musungu tapata bantu
## Aba kuciisa utupata pa mukoti bacepa pamulandu wakuti ba shendengele bene-bene, abacenjele ukutusokela bamo ba baswaya ilyo bakotele.
## Bambi balibatamfya pamulandu wakwiba utupata na ifisalatini baleya mukushitisha kuli ba maluku baleipailako isabi mu mumana wa Kafue.
## Abashala nabo bali itaba kuli kabumba nangu kwa shetani, ukulingana na imisango na imicitile yabo ilyo baali abomi pano pa isamba lya calo.
## Kanshi ecalengele na ukuti ba kampani basalemo bamo abashapena nangu ukulwala cipumputu, abo bengafunda uyu mulimo wa kakaata, uwakubomba manengwa-manengwa.
## Awe ngaumo babebeele ba shimaini basalilwe ukuya ku Blasting Licence Course basukile balongana pa sukulu.
## Instructor: Mwaiseni bonse.
## Leteni amapepala na milembeele pakwisa kuno ku sukulu. 
## Cisuma bane, pano pa sukulu mwaisa mukapwapo imilungu itatu, uwakulenga bune kuya ku mashindano ku Kitwe.
## Icabubili tatubomfya cibemba kanofye cisungu pantu nga mwaya ku Kitwe kuli ba Inspector takwaba cibemba kanofye cisungu, ekutila tulefwaya bonse imwe ukutula nombaline mwakulanda icisungu pakuti mubeleshe.
## Mukwai nga ifyo mwishibe abengi tabaishiba cisungu pantu baleingilafye amacito mu maini cikulu uli na iciimo icikulu kabili uli lamba ilyapamfuka, pantu kuli kampala-kampala takuya baume ba bwali, kano amaluluma.
## Ba shimaini pakumfwa ifunde lyakulanda na ukufundilwa mu inkubaule bamung’winta Instructor na ukuilishanya abati: Iyoo naiwe ayo mano ya cabe, iwe uli muntu munensu, nga finshi ulelwisha mukulatufunda mu citundu caba mwisa?
## Instructor: Kabili ciimbi ico ningafwaya ukumicinkulako cakuti lyonse nga mwakomboka ku sukulu mulebelenga saana, munasheko ukwangala na ukupapaula fi maalwa, pantu ngawapona ninshi pafiita, walila waikata panshi.
## Mukwai abali na ifyakwipusha kuti baipusha.
## Sole-Wiliamu: Mukwai mutile twilanwa Chibuku, nomba ine pa lwandi nga nanwa Chlbuku elyo icisungu cisa.
## Instructor: We mubile lino isukulu wishileko lyalyafya saana pantu lyakumipanga abakalamba pa ncito ya kusunga utupata na imyeo ya bantu ukubikapofye na ifipe fya kampani, kanshi tacalinga ukulapapaula fimaalwa.
## Ekutila abashilefwaya ukusumbulwa pa ncito shabo kuti balanda tubabwekeshemo ku ma section yabo baye konkanyapo ukucaya ba mashini.
## Kapalala: Nga abo beene ba Inspector bushe basungu nangu niba cifita nga ifwe nobe?
## Instructor: Kwaliba abasungu, abantu naba mwenye.
## Kanshi cibafye kubo mwasangako pali ako kashita mwayako ku mashindano.
## Kapalala: Mukwai Lesa mukulu kuti apaala twayasangako abantu na basungu, mwati ni ba wenye abo nefyo balanda tafyumfwika.
## Ala mukwai ilyo aba ba shimaini bamwike ku sukulu ku mayanda yabo kwaba na kantu. 
## Ba Sole-Wiliamu ekwita na bakashi baabo bana Chifita abati kusukulu lya tupata nga bapaasa ninshi ku ncito bakaba polomota bu makobo.
## Bana-Chifita: Yangu taata Lesa wesu kanshi wa bonse, alamona.
## Engaminininako mwaisa pita bwino.
## Sole-Wiliamu: Eeeh nomba kuli icisungu icakosa nganshi.
## Takuli kulanda nangu ukulemba mu cibemba. 
## Kanshi nga nainuka pano pa ng’anda nshilefwaya congo, mwatesha?
## Elyo kabili ba mayo ba Chifita ni ba Grade 12 kanshi bakulambelengelako ifyaku sukulu mu cibemba apo icisungu ca nkanga. 
## Kabili tecakwesha nelyofye panono ukutotoosha abeena, mupalamano ukuti indi pa sukulu lya polomoshoni, pantu kuti bacita umufulo bapenya ifintu.
## Bana Chifita: Nomba shikulu mutiile fwaka na ubwalwa fyonse nabamulesha, nomba utulo mwakulatumona?
## Sole-Wiliamu: Fyonse nabalesha, tecakwesha nelyofye panono.
## Lelo mwandi kuti ulemfishilako tubwalwa tunono ku muputule tulalako nga filya ucita
akatemba-cupo pa kulala.
## Bana Chifiti: Ala kabili...
## Pa sukulu kafundisha ashupikwa pa kufunda aba ba shimaini pamulandu wakuti abengi nga ifyo twishibe tabaishibe cisungu.
## Instructor: Nga kanshi imwe beene uwamingishe incite ninani mwe bashaishiba na cisungu?
## Nalamitamfya kuno mubwelelemo mukufukula mabwe pa tulyopi...
## Bashimaini: Nga niwe mwine wa mikoti ninshi walatutamfya, leelo naiwe ninshi wishibe ukuti pakupwila, pafiita.
## Iwe pakutufunda ulelandafye mu cibemba, fwebene tukaya ishiba ifyakucita ily tukaya ku mashindano ku Kitwe.
## Awe bashimaini batiinya Instructor, aumfwa umwenso wakubatamfya.
## Kanshi nga alefunda elyo aleipusha amepusho aba ba shimaini balemwasuka abati: Iwe akufundafye ifyo wishibe, ifwe pakuya ku mashindano tukaya natubafutikila fimo-fimo ba Inspector ku Kitwe, bakaya sainafye, tapali na mepusho bakaya twipusha. 
## Nga batwipusha tukalati ati puuu puuu puuu, ninshi baishiba ati tuleya ku kuciisautupata, capwa.
## Uyo akatuponya tuksaha twamuciisa, ifwe twalibomba nama Bunu yaku Safu Afilika, tatutiina muntu nanga umo. 
## Ubushiku bwa mashindano nabo bwafika, bonse bailonga na mu cimbayambaya cabatwala ku Kitwe.
## Kulya bayasangako umusungu na muntu wafiita, mwenye taaliko, katwishi ico alweele mu lutungu. 
## Ukulingana nakalimbushi katepeleeshe akati uyu nsamya shendengele umo pali bulya bashimaini alimukaika fimo-fimo ubushiku pakuti ekasangwako, uleke amashindano yakaye bangukila.
##Awe bashimaini balaingila mu mashindano umo-umo.
## Umwaingile Sole-Wiliamu umwali umusungu, ababiye baumfwakofye kaposoka mukati:
## Umusungu : What do you want?
## Sole-Wiliamu: Bwana, BL Blasting Licence puuu, puuu!
## Unusungu ailuka ati uyu naishiba, alifundwa imilimo ya tupata, bwangu-bwangu amupela na impalata yakuciisa,
## Abakonkelepo uyu umusungu bonse mutanda tabepwishe nangu ciimo, abapeelefye impalata.
## Pabo batumine ku munfu papona babili.
## Lelo nabo bwangu-bwangu baya tantama ku musungu abati ci cifiita cilemoneka nga icikolelwe, cilenunkafye ifimaalwa.
## Instructor ati atile iyoo nacipwa bamuweleketafye akawele abati: Umusungu tapata bantu, fi kapitao umulomo.
Ba polomota icitumbi
## Shimainui umo uwali pa ncito ku cilongoma baciishileko utupata amabwe yacenjemene mu muulu ku ca mupamba yasokomoka, yamufwanta bubi-bi, afwila na apo peene.
## Ilyo ba mutwele ku cipataala mung’anga atilefye tapali ico enga cita pantu ulya mubomfi afwililefye palya peene acitikilwe na ubusanso, kanshi batwalefye ku saini.
## Mwalishiba ifyo ba shimaini basungana, ala mukwai kuti na icililo nacanguka, cilifye kwati nipa bwinga.
## Ukwalefuma ifyakulya na abakupepesha ilandwe nsuma tekwa kwishiba.
## Pamfwa ya munabo bashimaini bakuntikilwa na ukukalipa abati yangu we mukoti watupwa., tulefwilafye ica nyongolo apaabula na amalipilo yene-yene.
## Basuusha naba Union babalandilako abati ni bacisanguka, bashintilika amatako ku lubali lwa kampani.
## Kanshi ekuti ilyo baleya ku kushiika ba shimaini balesoka ba Union beene abati ili lyena baye landa bwino pamfwa ya munaabo pantu calemonako kwati kampani yali na umulekelesha na umucisha-cinani mu misungile ya babomfi.
## Uyu mulumendo afwile atuntwike ku Chipata, ku Bangoni, kulya kwikala amashepe atemwa ba mucime balefwala imilyato.
## Aba bantu babutwike ubuluku na ubukakaashi bwa imfumu yabo Shaka iyali ikali, na ukwisa lwisha aba Bemba.
## Ku saini aba Bemba, ba bambuya baba Ngoni baya mukupekanya icitumbi. 
## Ilyo tabalatampa kuwamya mubili aba mipuulwe abati : Taleni museeceni mu mutumba ya ofoloshi wakwe tumone ifyo alefwaya ukusenda, mukwai paba na: Oooh muli teepu na ma kashiketi, tumuleke asende umine uko aleya limbi kuti ayashukilapo imbi incito.
## Bambi nabo abati iyoo lekeni twalaya lubwila umukalamba wa ncito lilya aleya muiculanda pa mfwa ya munensu pa manda.
## Ba kampani mukwai, ushitasha mwana wa ndoshi, baliposeleko amano pakupekanya ukushiika uyu mubomfi, na ba kanyangu bonse balisangilweko.
## Uwaletungulula amalilo acinkulako ibumba lyabalelosha ukuti umubili wa munabo tawapitile mung’anda yakwa Mulungu pantu ali musenshi, kanshi pali beena ngapaali uwaipeleshe ukupeela ipepo kuti caba cakutotela nganshi.
## Kalufyanya, untu alebomba na umuyashi asokoloka na pa ibumba atongama na pa luputa, atalika na ipepo ebele:
Natushibate tupepe mukwai. 
## Mwelesa katula wesu, twaisa ituula ku cinso cenu, kuli imwe takwaba mupiina, no mukankala. 
## Takwaba kapitao, chifu-bashi nangu Ganga.
## Takwaba Timba-mani, namalaisha nangu bashi-boyi, bonse twabafye cimo cine.
## Icaipaisha umunensu uyu ni Ganga wakwe pantu alimwebele ukuti uku kulepanta, lelo ena alimusukilisha ati kabiyeko, abanobe nababombelako kale kulifye bwino.
## Nomba mwamona mwe Lesa bushe ici cisuma? 
## Ena Ganga ashala alesunga abaana na bakashi.
## Ine kwena mwe Lesa ici cintu nacinkalipa bad kind, kuti na muciisa pano peene, cine-cinefye pantu nasuumya umulopa wa muntu. 
## Leelo nashila abaana na bakashi naba lupwa mumaboko yenu mubasunge. 
## Amen.
## Cilya Kalufyanya apwisha ipepo lya itensha calo elyo baita mwenye, Under Groung Manager, ukuti nao alandileko kampani pamfwa ya mulumendo. 
## Mwenye: Pakubala ndetotela mwebo tulelosha umubomfi wesu nenu. 
## Uyu munensu afyelwe pa 16/8/59 elyo amasambililo yakwe apelele mu Form 5. 
## Atampile incito mu mwaka wa 1979 nga Workman. 
## Ali mubomfi musuma kabili ba kampani balepekanya na ukumusumbula, eco kanshi kampani ili ne cililishi nganshi pamfwa ya munensu uyu, engalala mu cibote ca mfumu, mpaka tukaye kumana nankwe. . .
## Kayombo: Iwe Union Chaimani ulande ifyalondoloka, noti ifyo ifyabola fyalanda uyo nsamya pantu twalapusana manje-manje so, mulepumwako kuno, watesha? 
## Pantu cilemoneka ukuti imwe ba kalamba ba kampani na Union tamufwa.
## Chaimani: Ndemutotela bonse mwebasangwa ku kushindika umunensu. 
## Pamo nga abalandilako ababomfi ifwe na nombaline amatwi naya koma na mano nayafulungana, mpaka tukafikefye naku High Court, pantu imwe ba kampani namufilwa ukutweba ifishinka pali iyi mfwa, eco kapitao, section boss na Shift Boss tulebatwala ku cilye:
## Abalelosha: Alooo, walya iwe! 
## Mwandi iwe eco twakusaliliile, uli mpalume yakamamo na amenshi, tawaba na mwenso niwe kabulubulu munshitiina mu linso lya mfumu. 
## Mweebe mwenye apolomote icitumbi, ngefyo aciba asosele ati kampani yali na ukusumbula uyu muntu afwile, indalama abaana na bakashi bakashala balya. 
## Nga akana taende bwino, motoka yakwe yalashala kuno kwine.
## Mwenye aingililamo elyo ailuka, ekwipusha Chaimani ukumulondolwelako ico abantu balekalipa:
## Chaimani: Sir, they are threatening violence against you.
## They are saying if you don ‘t promote the dead man now post-humously a as you have just revealed in your speech, there will be trouble here. 
## They will lynch you and bury you straight away right here!
## Mwenye: Iyoo, beebe ati fyonse twalifipishishe, ne kulupu twali musainina, lili na ukufuma nombaline.
## Nga balefwaya ukushininkisha balupwa kuti baya mon aba changachanga nombaline.
## Awe bashimaini bamusontafye iminwe abati uletoola na ubwapona.
## Bashipwisha ukushiika umunabo abalaile ku ncito babwelelamo mukubomba, abashala baya na kushamyabo.
Muka-shimaini ayumfwa
## Ba muka-shimaini niba na-mayo bamo abayumfwa ubowa pa mpalume shabo. 
## Kanshi konse uko bali ku, cibwanse ilyashi lya kulumbanya abalume baabo, ala tapaba na mubi.
## Limbi kuti waumfafye ati: Ala icilume candi ci lishilu, ni ci Foloko ku bukva.. 
## Cilandopola ku mushipi wapa mukoti na ukumpanta na macense. 
## Ala nalicula mwandi mayo, lelo cawamanakofye pantu cilesa mukumfubwilafye shonse, nangu cifolele mu cimpompo, tapaba neco nculila.
## Bambi nabo abati: Ala umulume obe nga talekulibula nangu talekushinamo icimputwa ninshi takutemwa.
## EIyo nangu cibe ifyo ubwali nangu nakolwa afwile alya, ngatalelya ninshi wishibe ati alikwata makali wanu.
## Bamuka-shimanini ilyo abalume bafolele buleti yakwa Kalifonya na bata mukwai ni mwana alilenji, tii bapangila muli shomeka nangu tuuku.
 ## Inama mukwai nasho shalungwa ubo bushiku.
## Ngabaya ku butcher bayashita umutwe wa ng’ombe, baisa upuma mwi saaka, bautanta ba kanika napa ntambo sha fyakufwala elyo bale sosikila, ala mukwai na ifyupo fyakosa.
## Abeene ba bomba ninshi ubo bushiku ninshi takuli kunwa fimasamba-mbata, filya bakumbila na amataba na amasaka, kuno utwasuswa bwino, tuma painti.
## Li shimaini mukwai lyafuulako na ishati, lyafumisha na icilimba ca maseleti pa lunkoto, lyala panta na ama painti.
## Bambi ukunwena ni ku malila-ng’oma kwa Maliya Chimoona, Mandondo, Chifutu, Chalo-wandya, Kabondo, Kasumba Kakelemba, Shoko-shoko na ku Lushingwa Bar.
## Ala mukwai kuti wasangafye nabashita ama crate nangu yatatu, uku balifye babili, nabafisha na pesamba yatebulo, naba nyantapo pakuti bebasampa.
## Ama Former blacks (abakashika kuli Ambi na Sukisa-bango) nayo ninshi nayapatuka, ukwikasha ba shimaini, pakuti bakonseko iya kapenta.
## Apa shimaini ayumfwa, kuti nga aingisha iminwe muli seca ya itoloshi afwampulamo teni-pini na ukweba cikashana ati keep change mama.
## Kanshi nangu ni ku cisankano kumfwafye muka-shimaini alepaata pamulandu wankosho sha mulume ati: Mulepima bwangu bali mu 2:00 koloko,  ndefwaya ukuyaipika bwangu inshita tailapwa.
## Na-maliketi baabala nao bamusanga apakosa ati: Ala, bushe nipano mwacelelwa nangu mwaciba mulenwa?
## Yangu taata beene apa peene lwabalamuka, mukashimaini aboila ati: Ifwe fweba muka-shimaini abalume beesu balitushitila inkoloko, tatwaba nga imwe mwe ma fontini ya kantu aya mu Chibolya,. fi na-maliketi!
## Ata seee, lekeni ine nala mwansula, imwe mwebanwena tii mufikopo.
## “Tawaishiba ati ifwe ba muka-cimba-mabwe tukonka inshita? 
## EIyo kabili bushe iwe kuti waikalapo pano pa cisankano ukwabula shimaini? 
## Leka nkufundeko iwe we waupwa kuli leeba wakwimba imifoolo nangu iloofwa.
## “Mu cipani ca 2.00 koloko abena mwani bafwile bakwata ukutushako ukulingana na insa shibili panuma yakulya, elyo baima baya ku ncito.
## Na-maliketi: Ata see iwe mukacimba-mabwe, pelamuli abo beene utuka, ifyakulya lyonsefye mwisa mukukongolafye kuli ifwe mpaka mwafola, lelo elyo wise mukula ponta urnusango uyu? ## Mwalifwa imitwe.
## Tukamimwenesha, kabili tamukokola kupya, mukabwela namubinda ne micila kuli fwebo mulepontela. 
## Pantufye abalume babasonselapo natumbi utukoto pa malipilo yabo mwalayumfwa, kwati pali ico muli, tuukane noku ifwena?
## Pang’anda shimaini nga nalala, elyo waya batandalila tecakwesha nangu naulwala icifuba ca ntandabwanga ukukoola, ninshi abakashi bakusasukila bati: Yaaba, naimwe munasheko icongo aba ncito bali mu bushiku, nabalala, teti mwaya kolela ku cipataala.
## Cine-cine bamukashimaini abalume ngatabalainuka takuba kulaala nelyo kwenda.
## Nangu kwalipo umo muka-shimaini uwaleti abalume nga baya ku ncito nao auma shenke, aya mukujaama mufikuulwa.
## Leelo bushiku bumo uyu mayo muka-Kaminamisa, atolele umupamba watolele Chibale ilyo bakanyangu baishile mu fwampula mu cikuulwa, na ukumutaakanya ukumutwala ku cipataala.
## Uyu na-mayo wakantu bamusangile nakolwa, atilepo na “foko”, bupunkilepo na piipi pamubili,
buletona naku kanwa nga imbwa yalwala akalyelye.
## Ilyo ba mufishishe mu cipataala ekumufimbwila ubulangeti apalele na-malaisha, elyo bamwipusha abati: We mayo we, bushe naubeshiba aba balambalele apa?
## Muka-Kaminamisa apo peene na ubwalwa bwapwa mu cipompo, afilwa na ukulila.
## Atununyafye amenso nga cina-mungooli, iminsonshi mukwai yalalukutafye iya cimenge.
Shimaini bamusokola
## Master Blaster bamu polomota, na icipanda conse caishiba.
## Abasulwishi ba tipe na impasha nabo baishiba abati pali ulya shimaini basumbula ku bengakongwesha ifintu, ilyo acili na saamwa pa kapooto ba musubile.
## Icipanda conse capilibula na ishina calamwita ati makobo, abakashi niba muka-makobo, abaana nabo ati bamwana makobo, babakuusha nakuyaikala ku mayanda yaba makobo naukulaya mukundapwa ku cipataab caba makobo.
## Abena mu kapepala kungumanafye pa kumona ifyo abanabo balecankwa nga bakolwe pa misambo.
## Tepa kubelela itima abo ba polomwete, nicikanga baikulike ku cimuti ca mfungo!
## Ba muka-Master Blaster balashenkanya na uku kuusana amafiiga naba muka-bacinondo banaabo ku ma ofeshi, ifipataala fyabakalamba nama cikini pati.
## Leelo kwaliba incende shimo isha cinkumbawile uko bonse bakumanina, bapusanyafye inshiku isho bapeela cila citente pamo ngaba UG3, ba Section Boss bafwiile ukulonganako ukulinganafye na imilimo ilefwaikwa ukubombwa pali ubushiku.
## Ba UG2, ba Foreman naba Shift Boss nabo balikwata ubushiku bwabo beeka pamo naba G1.
## Kanshi ku misonkano ekwalesokoloka imisango na ubufi bamo ba shimaini babeepa abakashi pa ncito na utufulo bakwata ku mikoti.
## Kanshi lyali efi muka-shimaini uwo uwaupilwe kuli cibombe-bombe aileseebana ilyo baile mutamfya ku musonkano waba makobo kwati untu alwala impele.
## Ba changachanga baile musokolwela inkaama abati abalume bakwe niba cibombe-bombe, katwishi na ifyo bapokele ing’anda ikalamba ya ba makobo.
## Muka-Master Blaster nao ni nkosa-mukanwa ebele: Awe mubepelefye, abalume bandi ebasunga na imfungulo ya tupata, baliba polomota niba UG3. 
## Elyo na utupata tumo besafye nato ku ng’anda, nga mulefwaya kuti namutwala mwaya shininkisha.
## Yangu uyu mayo ni mundetelele mwe bantu, asokolola inkaama ya mulume uwaleiba utupata! 
## Mwalipwa na ukwishiba ifyo ba kanyangu ba swangana nga ba umfwapo akamulandu, maka-maka nga taushita bwalwa...
## Kuti kalekale mukwampana pamo naba ku cipani ca Safety ba sempya baya pita mu ng’anda yakwe nga kankungwala, basumbula na imbokoshi ya tupata.
## Mukwai kuti shimaini mubwendo ati asonteke utupata asokele mumabwe pakuti aciise aumfwafye impingu shaba kanyangu shamunwa ku maboko:
## Ukwipusha ico bamwikatila Sergeant wa bakanyangu ati: Ci mkazi cako caulula ni kudaala, iwe cikawalala ca zalatini, tiza kumanga leelo iwe ci gebenga.
Imitukuto yakwa shimaini nga apya
## Pakuti ababomfi babo balekwata amaka na icimwela caku lopolola umukuba kampani ya maini ilesha sana ukwafwa ababomfi mumikalile yabo yonse.
## Maini yalishiba ukuti ba shimaini nga bafola balonaula bwangu indalama ku mulandu wa nkongole, ukushita ifintu mu cifukushi na ukunwa icisaaka kwati bale beca.
## Eco kanshi imikoti yali tungilila imikalile ya aba babomfi ukupitila muku ba sunkilako utunya-mpuku tulepona ku mupaasa wa kampani pakuti nabo balesekelamo uleke balebomba na amaka yabo yonse. .
## Mwalishiba na kuti amaka ya pa ncito yafuma pa ng’anda.
## Nga pali insala na ncito ishikosele ilaba yakushangila.
## Elyo mwalipwa na ukwishiba ukuti pa mukoti paaba incito sha caume ishili nga ukucaya mashini na ukupindula konkili, ukushiika ifilongoma ukubikapofye na shimbi ishaibeela.
## Kanshi pakuya bomba, kano nauya na ulya akacushi-njipi, teifi ifyakulya fya cisungu beeba ati amacipisi, ifyakuti nga walya fyasungulukilafye mukanwa, mumala mwashala umwafoomoka kwati linkolobwe bafininemo inseke.
## Eco ba kampani balekongwesha aba babomfi ubunga, shuka, salati, umunani na fimbi ifyo bashinga kumanisha.
## Nomba moneni imisango ya bantu bafwilisha! 
## Ba shimaini bamo balapula amafunde pali ububwafwilisho, nalimo pa mukoti paliba ifibafulunganya amaano.
## Balakongola ifintu ukucila na pa malipilo yabo pamweshi.
## Kanshi ubushiku bwakufola baya mukupitamofye mukupoka Pay Slip epela, indalama baliliila limo, na inkongolepo ishakupitilila napa mweshi ukakonkapo.
## Elyo kucamupamba fyonse ifi nga bakongola ba mambaala, ba Mafia, fyonse balashitisha na ukunwenamofye ubwalwa, balaba na insala yamu mayanda yabo.
## Abengi aba mu ma kompaundi ya mu Mufulira bapondokela ku mbiifi shabo ku Chibolya na kwa Zimba, aba mu Chamboli na ku Wusakile, mu Kitwe, balubila mwa Mulenga, ku Luanshya baupa ku Mikomfwa elyo mu Chingola ni ku Kasompe na Kapisha.
## Bushiku bumo Insala pa mayanda yacilamo, icishele nomba ukucita abaana na bakashi kulolafye ku kompaundi ofeshi na ukuya ebelela aba ba Mafia nangu ba cisanguka.
## Ba changachanga bashumfwa iyi. imilandu ekwita ba muka-shimaini bonse abali na ubu bwafya na ukubasungila mu muputule umo ilyo abalume bali pa mukoti pa ncito.
## Ba changachanga balemba na utu pepala babika napa fingolongolo ukwita bacintomfwa bonse ku ofeshi lyabo apo peene ukwabula na ukwikata ku cani.
## Awe mukwa cilya bonse bakomboka, uku nabasenda na utupepala twine, balola na kwa changachanga ninshi naba cankwa nga bakolwe mucifwani ca mbalala.
## Mumaano yabo beena baleti kuli ilyashi lisuma, ilyafumishe imbulu ku lupako, nalimo ni bonus balebetila.
## Ata mukwai, kanshi baitwalafye umwaiswile impashi.
## Balafikafye ha changachanga na kanyangu kuyabengisha na umwali abakashi na abaana bapondokeele. 
## Mukwai kuti ukubengishamo mwakaba na seee, mwaba na cooo-cilika!
## Changachanga ekubacinkulako ebele beena bonse apo bapelele bali na ifi makongole ku kampani, ekutiila bali na mapange ya kubatamfya incito nomba pa mulandu wa baana elyo naukuilishanya kwa abeena myabo ba babelelako uluse.
## Leelo nangu cali ifi bakampani bapingwile ukuti indalama bakulabombela pa myeshi abakashi nomba ebakalafola, kabili takuli ku kongola fintu ku kampani, pantu baya saana mu misango yabo.
## Balibasoka na ukuti uyo onse aleya sakalansha umukashi wakwe ngabafika ku ng’anda ninshi kuya bbele, incito ninshi yapunuki1a nga icumbu.
## Ala mukwai ifintu fyapena, bashimaini na umo bapondokeele, kwalula kwati babikako imbwa shaba kapokola  na lukasa.
## Leelo nifilya batila uwakalema takaleka, Kondemu apya, ashalafye pa fipato.
## Ekuipingula ukuya kongola imbokoshi ku maini-ayabepa ati ali na cililo, ubutifye putu, yakuya shitishafye ukuti ayenwenamo.
## Umo ishamo libeela nangu filya batiila abati ubufi bulabwela ku saini aile mukushitisha imbokoshi, uno muku takwali uwafwile nakalya.
## Awe imbokoshi yakashombosha, ka Kondemu kabwelakofye, ninshi naka kakila na imbokoshi ine ku ncinga na ukwisafisa mu bafwa muntu basambila, kaya na ku ncito.
## Abakashi bati baye mukusamba uleke baye ku cisankaano awe batungafye amenso mumbokoshi tekutoloka kwati na kamini na ukupunda mutuule.
## Abantu bakolongana, bambi bwangu-bwangu babutukila na ku kamba ukuya obola ba kapokola.
## Takwali uwashipile ukuti esule na ukumona nga mwali icala, mpaka ba kapokola baisa, awe basanga tamuli citumbi.
## Na ukumyanga umucele kashita bakanyangu naba kapokola bayakwamuna ka Kondemu pa ncito, bakaletanya.
## Ka mudaala ekwisalondolola ifyo kashiile imbokoshi mu bafwa, pantu kalepanga ukushitisha ubushiku bwakonkelepo.
## Awe mukwai ifintu fyakosa, shimaini aba mukaposo, bamupeela na umulandu
ele bakanyangu naba wakusunga icabindwa mu ng’anda.
Ipepo Iya ba Pampati
## Ilyo ba muka ba Pampati baleima ubulendo bwakuya ku kalaale ba shikulu-bantu balikonkomesha abakashi ukuya eba umwana wabo Kapampanta ukuti elapokeleta beeni balefuma ku mushi pantu kuti bamuwisha, asapula.
## Ba Pampati: Tecakwesha nelyofye panono ukuti alepokelela bakaamushi bamwana mala-yambi cilamweshi, kwati ebeene ba mwana. 
## Bamo na batumpa saana baleisa mukutandala nabakulikana na bakashi kwati ni nswa. 
## Aletila uwalsa na umukashi pakulala abalekanya, balelala pale-pale, umukashi alelala na bakashana umulume nao na abalumendo ku cumba kumbi, epakuti balebwelako bwangu.
## “Abo batandala umo-umo balebalalika pakati kang’anda, uleke baleumfwa na impepo insoni. 
## Elyo kabili akapeele na kaboyi wabo icipoope cakuti ilyo abeeni ba musango uyu baisa aletampa ukubomba incito yakupyanga mung’anda kumaca-calilya umwine wa ng’anda aima ukuya ku ncito.
## “Abeeni bamo balitumpa balalya umupoola, kuti umwine wa ng’anda ele kale beena bashele baletoomonoka muima bulangeti, na ukwimina apo balefwaila, ifyo efyo nabinda ukufuma leelo, uli na amatwi yakumfwa ayumfwile.
## “Leelo ico ninga konkomeshapo cakuti ati onse ulefwaya ukutandala uko afwile alomba ulusa kuli ine ne wishi wa mwana, tekuli iwe we nyina pantu ku ng’anda ya mwana wandi te ku cisankano, iyoo, uli na amatwi omfwikishe.”
## Ba Pampati uko bashele ku mushi ilyo abakashi baile tandalila umwana wabo, bashala bacula nganshi mumikalile.
## Ecalengele ilyo babemishe mu calici ca pa Kalundu Mission, pamulungu ukuti babikepo ipepo batiile: Natupepe mukwai, twaiminina ku cinso cenu mwelesa taata wesu, taata mwamona incito nabombafye neka apo nakulu Kalama aila muku nonka ku mwana ku kalaale. 
## Uki kula ifibuula, ukusekwila na ukuseepa amale napwafye neeka.
## Leelo nde tomba kuli mwe katula mukamusenamine pakwisa ekalaba buleti na shuka na mafuta ya mumunani, kuno tepa kwafya kumofye na sopo yakusambila. 
## Kwena nga alaba awe mwandini mwe Lesa tukesapusana, na ubwina Klistu nkesa posa mucine, kuti mwamwibukishakofye.
## Amen.
## Cilya abantu mu ng’anda yamulungu balapyangula ifilamba mumenso kwipepo lya itensha calo banalume, ba Muweleni, nabo lyabapeela inkosho.
## Kanshi ilyo baishile bemya ukuti bapeele ipepo lyabubili batile: Natushibate tupepe mukwai, Lesa wesu, shakapanga ushalubile. 
## Mwebantu bonse na milombela, nalombelako ne mbwa yandi, mwelesa iteeba iya kalabana mukwikata utunama pantu yalipanya kolwe pa cibelushi ca ulya mulungu.
## Mukwai yamwikata leelo lilya nafika yamulekako.
## Mukwai nalefwaya ukuikomena mu mpanga mwine, leelo natontonkenye nati ku cilonganino nga baumfwa kuti ba infunga uku komonika ku cintamba. 
## Eico nafisha ku ku cinso ca cilonganino nati nga yabwekeshapo bekampeela umulandu pantu takwaba imbwa iyangala atemwa ukulasaamwa na ifinama.
## Amen.
## Mu calici abantu bafilwa ukushipikisha pakupwantaila wa uyu mukote wapakanwa. 
## Basuka balatintimwina, balaikulafye apobekeele . 
## Cine-cine ukukota nako milimo.
Icikupempula
## Ulukose lwakwa Loveness Shenke, umushimbe waishibikwe saana mu Section 2, lwasuka lwaikata Sole-Wiliamu.
## SoIe-Wiliamu na ukupama kwakwe pali ban a-mayo aleilumba ati ni nshiku mulye, akulabwelelwa ku bulumendo nga kuti na bwelelako. 
## Alitemenwe banamayo nga pali kapashi icakuti mu byaolo nga tamuli banamayo awe ninshi rnwalula, ninshi taikalemo.
## Nangu Chibuku ilifye bwino kuli ena ninshi naisasa, kanofye asange uwakunwa nankwe lyena ubwalwa bwalowa.
## Ali kwati untu aliile akacila ka mbushi.
## Kanshi alenwa cilabushiku na ati ni shaknwena mombela, icoona lilusa indalama, talilusa ncito.
## Abanakashi lyaleciniapofye kumulandu wakucenjelesha pa kulansha.
## Nifilya batlila cimumbwa pala noko pala wiso ukuwama, ala mukwai umwana wakwe umulumendo nao alatampafye incito kwati ni liwishi lyamupela icitabo ati belengamo ifyo ine nkapula laifi pa kalaale.
## Ngabakumana na mwane mu byaolo liwishi lilepundafye mumusango wa cina tauni ati: Hullo sonny!
## Umwana: Hullo daddy!
## Uku ninshi bonse nabekata injabi.
## Bushiku bumo Sole-Wiliamu fyasendana ku ng’anda kwa Loveness, uwalebomba bu kapyanga mu ma ofeshi.
## Li Sole-Wiliamu ekweba imbiifi allti buno bushiku lya in na ukukapona ku mwakwe, Loveness mukwai nao ati ico teti cibipe, ici cintu eco alelwishafye lyonse.
## Mwana Sole-Wiliamu uko ali alenwa amonafye cisotwe uyu.
## Awe amukubulamo amabu, ekumwita apo ekele.
## Umukashana ulya abika imbwa mubwema, bapona na mulyashi na ukunwa.
## Cilumendo ebele bafwile ukuya bonse ku ng’anda ngabafuma mu bwalwa.
## Umukashana nao temukaani ebele kuti baya ku mwakwe uko aleikalafye na nyina, panuma ba nyina naba wishi na bashi ukulekana.
## Umulumendo ati walya iwe, niwe ndoleelafye pano calo.
## Awe ngefi banwa, bakolwa bafuma batangishanya naku ng’anda ya mukashana, umulumendo ninshi nasomeka na amabotolo mumatumba ya kunuma ya itoloshi.
## Balafika pa ng’anda umukashana akonkonsha, nyina aima aiswilako mwane.
## Nyina pakumona ebele: Mukwai banjeleleko nshacishiba ati muli na bataata piteni.
## Umulumendo mumutima ebele bwali bwandi waya amalunga, ngefyo webele.
## Awe baingila balala na ukulala.
## Pali 5 koloko waku macaca umukashana kushibusha umulumendo ukuti aleya ku ncito.
## Uku ba nyina nabo kushibusha li Sole-Wiliamu ati ni inshita ya kuya ku ncito.
## Akayanda kaali na iminshi ibili.
## Li Sole-Wiliamu lyafumina ku ntanshi ninshi bale lishindika kuli Loveness.
## Mwana Sole-Wiliamu ya ng’anda, nao afumina ku numa ya ng’anda, bamushindika ku mukashana mwana Loveness, awe pa cipata ca lupango wishi na umwana fyapunkana:
## Wishi: Hullo Sonny!
## Umwana: Hullo daddy!
## Wishi: Don‘t worry sonny, filacitika, twacelwa ku ncito.
## Umwana: No problem daddy.
## Ku camupamba pali kalya keene kashita umwina cipanda uwaleikala mupeepi napali iyi ng’anda ya mbiifi aletaima na ukumfwa imipamba yonse iyale citika pakati ka kwa Sole-Wiliamu na mwane.
## Ilyo Sole-Wiliamu na umwana wakwe bapunkeene ku mbiifi Kapalala na Kalufyanya nabo bushilya bwa komboni mu Section 4 ninshi koleya naipya, naba ikama pa mikoshi: Palin a pokela, talya kuliile we nsoka mucani!
## Nifilya batila abati icikupempula ecikulya. 
## Ba Kalufyanya ilyo batungile ilinso mu mukashi wamunabo Kapalala balifililwe ukushininkisha ico alemona, kwati mulungulwa.
## Kalufyanya tasumiine ukuti Kapalala uwa pwalala filya kuti aipulamo akalumba ka mwanakashi, kwena nangu pakafwe insofu-kalulu, akalansha muka-mubiye.
## Uyu mukandi cali muposeele inshita pakuti eshibe umutima wakwa muka Kapalala – nga ni nshimbi kuti amufokola, pambi liswau ilinga liila ku bulobo bwakwe ukwabula ubwafya.
## Nacine asalilepo ubushiku bumo naukuya ku ng’anda ya mubiye, ninshi umunankwe Kapalala naya ku ncito na ukulasembeleka muka-Kapalala ati: “Umulume obe nine mubomfya ku ncito, kanshi mailo nkamupeela cuti na ukumutuma ku sukulu lya mashini akaye sambililapo naimbi ncito pantu ifingi taishiba, abomba kwati ni spanner-boy.
## “Ici ndemucitakofye favour pakuti naimwe muleikalako bwino, icikulu imwe naine tuleumfwana.
## Ukumweba icishinka imwe mulamu kwena mwandini mulamoneka blazz jealous down, katwishi mwebene nga mwalishiba.
## Ndemona kwena uyu cimasa amyupa tafwaya na ukuti mulemonekela na ku maliketi, tefyo?”
## Mwalishiba amano yaba namayo bamo ya mpempeele, tayapaka, ifyo bamoneka kunse tefyaba mubongo bwabo.
## Awe nga ifi fine ba muka-Kapalala ba kondwa, bakobola na umukoshi kwati kaice ku bufi bwakwa Kalufyana, na icibusa caingila palya peene.
## Mukwai ngafilya icibemba calasafye nga mukeela aciti: Amenso yamukundilwa yaba ayengi, umwine wa mukashi atampa ukumfwa amang’umfu-ng’umfu kubena mupalamano ukuti paliba icipondo cakwe iciisa pa ng’anda muku muliila amasuku nga aya ku ncito.
## Kapalala camushikita, alapana na ukupena, pakumfwa ifyo icliwani taishiibe cisa mukufyantama apo umwine watwele ubusonge na imipango afyantama.
## Shimaini atontonkanya inshila sha kufululwilamo ulya kwindi, elyo mu bukali aipingula ati akobolafye umubiye shi-Kalulete akaciise ing’anda yakwe na akapata, akalapile.
## Cilya ilyashi lya bupulumushi bwa mukashi lyapitilila Kapalala aingililamo ukuti nga amupota ukuboko pakuti afume icumi nga Namwenge akamweba ati “wantolokelafye, abeena cipanda balimbelela itima pa cupo candi.”
## Kanshi calilungemepofye ukuteya ulukose, umwine akaikatile kabili batiila umung‘o obe nipa kuboko.
## Naciine pa bushiku bwakutusha alaya umukashi ati aya ku Kitwe, kanshi aletifye putu.
## Pakati ka bushiku Kapalala abwelulukila haku mwakwe.
## Kuti ukukonkonsha aumfwafye utuntepe-ntepe ati: Ala yazanda, icipondo cawila, saleni amano manje-manje so.
## Umulume: Iwe isulako, nalatoba iciibi.
## Umukashi: Awe naimwe icindikeni abanenu nabesa...
## Umulume: Iwe we nsoka mu cani, finshi ulecita mumwandi pali ino inshita? 
## Nalyumfwa kale ilyashi leelo nakwikata we impulumushi we!
## Kalufyanya: Ala iyoo tekanya, mina amate yewe.
## Ala ine naciba njishile mukuleta imfungulo shaku ncito nati ukantwalileko pantu ine mailo nshakayeko.
## Kapalala: Nga insapato cinshi ufuliile? 
## Ndinokutwala ku cilye, insapato shobe eshikayaba ecishininkisho.
## Kalufyana: Awe mune, kuti twaumfwanafye kuno kunse indalama sha damage.
 ## Ifyakutwalana ku cilye naiwe we mukaya kuti fyaletafye insoni, ulupato na ukukomana amasembe pakati ka ndupwa sheesu.
## Kapalala (apunda): Ala mwebana mupalamano iseni mumone impulumushi sha bantu kuno eee!
Shimaini bamwikata ubuloofwa
## Kalulu Kosamu panuma yakulwisha ukulala asuka limbifye ashukilapo utulo tunono nga utwakulomba, alafoloma na ukufoloma nga ilya insoka, Ifolo.
## Mwalishiba na imwe abanensu abatapula ubwalwa nga taba cemfwilemo mukwai mu meno mulakosa na pototo, na ukuloota ifilooto fyamisango na misango ifyakutiinya.
## Kanshi ilyo Kosamu akaponene, ninshi natunkana nafyatila na amaboko mu mutant ukwabula nangufye akalunshingwa akanono, alotele ifiloto fya cabe-cabe.
## Muli cimo iciloto alotele nabamutamfya incito panuma yakufyala imintatumwa itatu.
## Muli cimbi naco amwenemo nyau uwafiita alemufwena na ukumumyanga pa mutoto.
## Ecalengele na ukuti ilyo Kosamu akombweke mu cipani ca bushiku ena taile na ku ng’anda, apuliilefye ku kabale kukunwa kill me quick, lutuku, amwene ukuti ifi acelelwe aleyasanga amaloofwa naya pwila Chibuku usantwike.
## Awe mukwai nabo ubwakunwa ukwabula ukulya nabo bwamunwa, icakuti pakubwelelamo ku ng’anda aile aletukanafye mu mini-bus nshila yonse aleti: “Fi bululu fyandi nifi knock-engine, malio nkaya babika mu cifukwa.
## Nkabanwena ubwa tiki.
## Balempatikisha ukuupa, nomba lilya nabafyalila ifibeshikulu balakaana ukulangafwako ukufiliisha, bafiponshi, tabalwala na mitwe.
## Ku ng’anda Kosamu alelefye aikoselesha ukucibaula intoshi sha cimbaala ba mushilileko, elyo icitundu-mpepo.
## Inshita yakwingila pa mushika nayo kale-kale mukwai yafika, bamushibusha ukuti atampeko.
## Cilumendo nelyo ali uwatelenkana kumulandu wa musunga na utulo mumenso, aikoselesha na ukuyafika ku ncito.
## Pa cipata tabamupikimishe ukuti eminine pa kuulu kumo pakuti bamone nga ali na icimena mu mutwe.
## Ba kanyangu balipo baali bakaya bakwe kanshi tabamutwele mukupima imisu, pantu ba ndokota nga basangamo icimena ninshi kakutaalala.
## Bamulombelekofye fwaka na ukumuleka apita.
## Apitililefye ku kufola kampompo pakuti omfweko bwino, elyo alola na ku Change House ukuya sambako ayatalal elyo afwala na ifyakufwala fyakwingililamo pa mukoti.
## Pakupoka ilaiti lyapa cimpopo camfwa pantu alenunka ifimalwa, leelo umubiye amupokelako, banina mu cikwepe balobela na pa kalyopi.
## Cilya bafika pa masangano basanga Ganga wabo abaposha ati: Mwaiseni bane, leteni ama Cocoa tickets. 
## Cisuma bane Safety Act walelo aleti: Kulisunga we mwine mwatesha bwino-bwino bonse?
## “Mailo twalibomba ama metres ayalondoloka, kanshi nabatubikilako na two hours  cilamuntu, lelo tucisepo ukucaya mashini, uleumfwa Kosamu, bushe nawisa bwino?”
## Kosamu: Awe ndifye bwino, ne libwe lilanda, bwana.
## Ganga: Cisuma bane ukutampa bwangu ekwinuka bwangu, fondoka nsatanyoko!
## Ababomfi: Nawena nsatanyoko!
## Bonse baseka pali ici cishobo mutundu w aba Ngoni, icalebapeela icimwela cakuya ku nkondo yaku malaisha.
## Bonse basalangana ukubutukila muntu balebombela.
## Ganga wabo ashala aleconga na matikiti yabo nokumona uteshile.
## Cilya apwisha ekutwala ilyashi kuli Chifubashi elyo aya na mukupita umo abantu bakwe balebombela.
## Umusungu Shift Boss nao mu ma 3:00 koloko yaku macaca aima ukuya alepita mu section yakwe ukuya ceceta na ukumona ifyo incito ileenda.
## Yangu taata mayo, Kosamu kwati elyo anwa kacasu wakwe, amashini yaleilililafye yeka ena napona mutulo.
## Umusungu afika na Chola Boi wakwe, bamusanika pa menso.
## Chola Boi ashimya mashini elyo amupanta macense mu lutungu ati: Wena buka, blurry shit!
## Kosamu ifintu fyapena, asangafye umusungu namusanika ilaiti pa menso na ukumwipusha bukali-bukali ati:
## Musungu: What are you blurry fuckin’ doing?
## Kosamu: Bwana ndepepa kuli Lesa pantu nga nafwa, napusuka kwi elufu lyali lya mpusa, monenifye bwana, eici mfukamine pano pakuti ntashe Kabumba.
## Chola Boi alondolwela urnusungu ifyalanda Kosamu.
## Umusungu nao ati buufi, nafume panse, namutamfya incite.
## Kosamu: Yangu taata kanshi imwe mwe basungu tamutasha kuli Lesa nga mwapusuka?
## Ine naya wikanjipaisha, wasompa icimoona nga biti ya kuncombolo, we mulwani we!
## Bwana ushaleumfwa ifyo Kosamu alelana, uku aleyas mukufuma, kweba na Ganga wakwe ukuti amupeele umulandu wakuloofwa pa ncito.
## Inshiku shibili ishakonkelepo ukufuma apo musoweele ku ncito Kosamu mukulu balenwafye mukomboni, elyo ubwacita baya beta mukupeela shitatimenti kuli ba changachanga: 
## Kosamu: Mukwai ulya bwana asangile ne mwine nimfukama ninkontama ndepepa pantu nalipusuka kwi elufu elya mpushile.
## Leelo ena pakunsanga uyu musango ekuntolokela ati sleeping on duty.
## Naine elyo namwasuka nati nga ubulangeti buli kwi?
## Bushe kuti walala na fimacense ku moolu elyo ne cimpompo ku mutwe, utulo twamoneka bati?
## Changachanga: Ba Kosamu, kuno ine mwitiile ukwisa ipopolwela umulandu mwebene, tekwisa mukunjipusha amepusho kwati nine ndi na umulandu. 
## Aleni nomba landeni ifyo mwaaswike umusungu wenu ilyo amupeele umulandu.
## Kosamu: Natile nati imwe mwe basungu nga tamutasha kuli Lesa nga wapusuka mubusanso ifwe caaba lutambi pa kupepa ku shibata nokukontama.
## Leelo ena alikaana ati buufi, epakuntamfya.
## Kanshi imwe pamo nga ba changachanga besu mumwipushe nga talefwaya ifwe babomfi ukuti tulesalika, ena nalimo ni Satana cibanda uko atula talumbanya Mulungu.
## Ba changachanga ekulondolwela umusungu abati uyu muntu ukulingana na ukulondolola kwakwe talele pancito iyo, alepepafye pantu alipusuka ku busanso bwapa ncito.
## Umusungu nao akosa mukanwa ati ilyo basangile Kosamu napona mutulo, nga kapooli aceseshe mukushula kalundwe mucifwani, kambone bali nankwe ni Chola Boi wakwe, umutiungulula monse umo ababomfi babombela.
## Chola Boi: Kwena ba changachanga uyu mubomfi taleele, alepepafye. 
## Leelo ukutula lelo line ine muncinjeko kuli bwana, nshilefwayako nelyofye panono.
## Panuma akalimbusha kasokolwele ukuti Kosamu alisokele Chola Boi ukuti ilyo bakamwita ku milandu pamo nga kambone, akeshibe ifyakulanda.
## Amwingiishe na icintinya cakuti nga akamushitisha kuli ba Changachanga ninshi ena akaleendafye konkotyo-na-mucila-wambwa na bwana wakwe, nga akapusuke kubo akamoobwela nangu akalumba akamutumina.
Copper bonus yaleta akantu
## Umwaka wasuka walokota ba shimaini abalecetekela ukufola Copper bonus ukulingana na matumba ya mukuba bafukwile balobamo ilyauma.
## Mwalishiba na imwe imisango ya ba yabucenjeshi yaba kapitao bamo iyakuti apo balebomba tabafwaya abanabo balesekelamo, ubulanda bwa banaabo beena ensansa shabo.
## Emukutiila ilyo Copper bonus yaleisa rnukufuma aba ka kandile baleikata bashimaini mumenso, balebebila ishi ndalama sha mwabombeni, na ukwakana abeene beka.
## Balepumya na ukupumya, baleti na ukuti: Shimaini cibombelo cesu, kabili alafola na pa mweshi, kanshi wakulabako cabe, alefondoka.
## Kanshi ilyo lyonse bashimaini nga baipusha pa lwa Copper Bonus balebasasukilafye ati tababombeshe, tabafikile pa cipendo calefwaikwa pampela ya mwaka.
## Leelo ukwisalolesha mu kampani imo ine ishalebomba bwino, aba bakalamba ba ncito baleenda ubwikeele mumyotoka inkunkula-lubansa.
## Nakuba imyotoka ine iyi balecinjapofye nga amashati ku mubili apo balefwaila.
## Ecalengele mwaka umo ba shimaini bavanduka abati bangwele baku Lusaka baya saana, lino lyena bali na ukumona ici kunyumya imyungu, bakafwailisha icilya ulupiya lwabo.
## Nga bakalamba ba ncito ku Lusaka ebabalila indalama shabo baculila bakaya imbana nabo inama mu meeno.
## Mukwai umo ba shimaini balibalefukula mukuba umwaka wasuka wapwa, aba babomfi kuya tantama ati bafole.
## Ala mukwai nikwa nakalya, ni filya batila abati: Imputi isula taibula kubwekeshapo.
## Abakalamba ba milimo baba fuubanyafye abati tababombele bwino, balifilwa ukufikilisha pa cipendo capimwa pakupoka ilya Copper Bonus.
## Bashimaini pakumfwa ifi bakalipa, babika umukalmba wa ncito mucibe abati twipusheko mukwai: Muletweba ati naimwe mwe bacikuliile tamufolako ishi ndalama?
## Makobo: Eee, naifwe bene eco tatufolela, kuti twafola shani ilyo tamulekumanisha icipendo cifwaikwa?
## Mulemoneka nga mwebaleloofwa shino nshiku, maka-maka nga mwafola.
## Pasopo: Bushe muletweba ati cilamwaka tatubomba bwino?
## Nga nani akweba ati tatukumanya icipendo?
## Makobo: Ifyo abengeshiba ba kalamba ba ncito ku Lusaka, ine kuno ndi nkombe, ishikata pa cinema.
## Bambason: Cawama, lelo ifwe tatwaingilepo pa mukoti mpaka Copper Bonus batupeele aba ku Lusaka, batumine lamya nombaline ilyo tatula vunduka.
## Makobo: Iyoo mwisenda umulandu uyu muli uyo musango, imwe kabiyenifye pa mukoti, twalashala twalwisha.
## Yamboto: Tapali ifyakulwisha apa, fwebalwisha ukufumya umukuba pa mukoti nifwe.
## Kabili ifwe tubomba naba ku Lusaka, tatubomba na imwe.
## Ilyashi lya kakala kuli Makobo, asuka afulumukila kuli ba Union ba bashimaini na ukuya batuula umulandu pakuti bateeke abantu baabo imitima.
## Ba basoke na ukuti ukukwata imitima ya kabamfu naukusenda amafunde mumaboko yabo tafyabombe kabili kuti bayoco, bayonawila umulandu.
## Eco bafwile ukubwelela ku macito yabo ilyo intungulushi shabo shalebalwishishako.
## Na ushalimo akabamo, ba Union bawilamo ukupapatila abantu baabo ukubwelela ku ncito.
## Ba shimaini ba kantu nabo batilefye abati apo Kalandi Union nao ni shimaini na ishi shine indalama sha Copper Bonus tafolako, kanshi afwile aikalafye tondolo ilyo beena balemulwishishako nao.
## Shakunwena-mombela: Bushe imwe beene ba Kalandi Union, ba muselela-kwakaba ,bushe tamulefwaya ukufolako ishi shine ndalama?
## Asukeni bwangu.
## Muselela-kwakaba: Iyoo kwena we musambashi tulefwaya.
## Kamina-misa: Kanshi muli bantu besu, pantu ifwe mulefwaya naifwe efyo tulefwaya. 
## Apo naimwe kanshi tamwafola aleni tubombele ca pamo tufole pantu abanensu balifwilapo, bambi incito shalipwa elyo bambi balilemaninapo. 
## Aba ku Lusaka kanshi lelo bafwile baisasokolola uko ishi ndalama shiya.
## Ifilongoma tu ciisafye lyonse elyo na bakalamba ba ncito beene balatutasha abati tulabombafye bwino, elyo na Safety tulalisunga fwebene, nomba icilya bonus cinshi?
## Ilyashi libi lyenda na umwela.
## Ku Lusaka akalimbusha mu ma ofeshi yakalamba aya mikoti akati namwikalisha?
## Shimaini ku mikoti lelo naima apasweka, lelo tapeepele amangwalala, apeepele ilibishi.
## Mukwai na ukumyanga umucele kashita, abakalamba ba milimo, kwati bendeele pa kapapa, kale-kale nabafika ukwisa kumanya abo bataatakula ati impalume ishileta ubukumu mucalo ico shileilishanya.
## Kwandangala: Ni bonus, cinshi tatufolela pa myaka itatu?
## Umutumishi: Cine-cine bane, ukufumafye nombaline General Manager na inkonkani yakwe bonse babili incito shapwa.  
## Cine-cine twabasanga na umulandu wakakaata uwakukaana mipeela bonus wenu.
## Kabulo: Mukwai mwebakalamba mwilafisa , fikenipofye mutile ati ebatwibila indalama, uleke baponoke.
## Umutumishi: Iyo bane mwisakamana saana, ine lelo nshabwelelemo, mpaka ifintu kuno filungame.
## Imwe bwelelennimofye ku milimo, ala tapalifye nangu umo baletamfya pano.
## Malaisha: Cisuma twaya, leelo abo bakabwalala babili twikabamona ku mikoti ninshi tukesa baciisa.
## Bashimaini nga ifyo twamona balabombela capamo na ukumfwana nga abaana ng’anda.
## Kanshi ilyo babwelele ku macito yabo bonse bailefulama nga tulya tunama, utubeeya, na ukufukula umukuba, icipesha mano.
## Ala mukwai kampani yalisekelemo mu mibombele yabo ulya mweshi panuma yakuswaya kalya kapondo na ba ngwele na utundila twakwe.
Boola yabipa
## Boola pakati pa ka Ifishikumana-fiwa, ba Mufulira Wanderers na abena mupalamano ba Mufulira Blackpool mu cibansa ca John Yumba Kachofa, ku Kamuchanga, waseluka waleta na icipuki kubaleta na abalelumba naba ikalilefye kunse.
## Mwalipwa na ukwishiba naimwe ukuti aya mabumba yaba mu Mufuifra, limbi lyaba ku komboni lya maini elyo ba Blackpool ni ku Lukeshioni.
## Ba shimaini baletumfya ba Blackpool abati: Amaloofwa, abanabo nabo abati: Na imwe muli mfuko sha mu mendo.
## Ata mukwai kanshi kuti apo balekumanina maka-maka apali ba cinondo ba Peter Magayi, bakasunga wa cipao caba Blackpool,  cine-cine tepakwikala Namwansa-nceneeme, kuti wapokela inkoli mu mutwe apabula umulandu.
## Kanshi ubushiku ba Blackpool bacimfishe ninshi na ubuloofwa bwapwa, pantu Magayi abamwishibe baleti ni kanabesa, kape-kape kabili na akaso takwete, mwalishiba
naimwe icuma balyeba abati cikonka icuma cibiye.
## Kanshi uwaleti nga akumanya uyu musambashi ninshi na ubucushi bwapwa ubo bushiku, kulila amutaatakulafye ati: Mulishani ba shi-Mambwe, mwebeene bamwa Milambo, abafula ba cabe-cabe teti balingane naimwe!
## Awe ninshi lyapuma lyena ku kwipushafye ati niwe ani, finshi ulefwaya?
## Ne landa ne lyabushe indalama shonse walomba lyafukula, waya ulecankwa.
## Kanshi ilyo uyu mupila waselwike, ninshi bonse nababeca, ninshi uku abena Magayi baleshooba ba Wanderes mu citundu ca Chaunshi ca ku Mansa, abati: “Lelo muko kimono, mutila mwalisambilila nomba tamwaishiba kusunga ndalama nga mwafola, shone muletafye kuli ifwe.
## nabwekesiapo nati leelo muko mona mweba kimba-mabwe mwabelela ifya ku kiisa utupata, lelo ni nimwe twalakiisa.”
## Awe Pintu Boi alisha, boola yaseluka.
## Master Dribbler, Alex Chola, umulumendo alepika imingalato kwati nifilya kanshimba-nshimba ataabilila ku miti mu mushitu, aisanyantapo, na icibansa ca tenta.
## Kuti mwatila amuti ni mucilooto ifyo uyu mulumemdo aishilecita ilyo afikile pa cipanda.
## Mukwai abaletamba tabala tununa na amenso baishilesangafye koloboyi waba Wanderers naba Zambia, Efford Chabala, naba mubela, lilya alepilibuka bakumana nayo ilefuma mwisumbu.
## Boola yakosa kuli ba ‘Mighty’, bashala na inkongole, abantu baabo bakankamanafye abati mwandi lelo twasanga apatootwa iminang’u.
## Abalumendo babikamo umwela icakuti abaletamba, takwali kukapawila menso pantu kuti basanga impila naingila.
## Na ukumyanga umucele kashita, Oswald Chishala muli ba Wanderers ashukila impila, asesha, atala aipika umwine eka elyo ailambalika mu nshila yakwa Gerald Mungule.
## Aka kalumendo nako mano-mano kaya kalepika nga tandabube elyo kabikila Brines Mulenga, nao atonkola.
## Ala taata muleumfwakofye, boola yaishile monekafye ilyo yatanwike mwisumbu lyaba Blackpool.
## Ala nomba kaposoka, abaletamba na amashiwi yakoma kukulumba amabumba yabo pakuti yakose uleke beseebana ku fipondo fyabo.
## Boola kuti baimwena uku, kabili baisa itambila kuli ulu lubali.
## Leelo kuti cuya bonse balati impila naipwe bwangu uleke tufume amangwa iyee taata mayo eee, lilya iluluma li Simon ‘Kaodi’ Kaushi mukwai lyashukila icipapa ku lulamba lwa cibansa, awe lyakweseka nga cipembele ukulungama na ku cipanda cakwa Chabala.
## Abaletamba bamwenefye impemba yafutuka mu cipanda ninshi Chabala naba mulambalika, na ukubutuluka kwati cumbu bashula mu mbabula.
## Ba Blackpool bacimfya, boola yapwa balaimba na kaiwimbo ka kutumfya abanaabo abati
## Piiipi piiipi piipi
## Twabawina
## babo tufumo. . . babo tufumo
## nga cuula wa mainsa!
## Ata mukwai boola yabipa, ba shimaini abashaiba nangu ukubelela ukulusa icangalo, bazooka balaipantawila nafi ma jombo fyapamukoti, bakalipa abati: 
 ## “Mwenjipaishi mwe, aya malofwa teeti yatusepe, pantu tayacilya nakapwisa mukuteya.
## Kanshi bonse ba Wanderers bakateya wamupila mwalaponoka.
## “ Nacimonekafye apabuta tuutu ukuti mwalishitisha game.
## Imiteele yenu yacimoneka kwati mwalipoka amafisakanwa ku fipondo.
## Tamwa abuke akamana, lelo muleshala kuno kwine ku Kamuchanga, mwafula umuseebanya!”
## Ba kapokola balipo bwangu-bwangu ba obola abanabo ku Kamba baisa na inkoli, inkwela na impilipili pakwisa kalulula intulubundi.
Changachanga bamufunda akalaale
## Kabulo uwalebomba incito yakwensha fimasembe mumendo yapa mikoti inkongole shaku kampani shamupesha amano.
## Ena alefolafye inkaki elyo alekongola kaloba mu komboni ishakubomfya pa ng’anda.
## Kanshi imikalile yakwe pa ng ‘anda mandini yalifye iya museebanya, kwati talebomba, nifilya batila Lesa-tumba-nambo, mutima kayebele.
## Bushiku bumo imikalile yayafya ukucila mu cipimo elyo aipingwile na ukuti aye ikulika kuti ba changachanga, kusuka bamumfwilako uluse, bamupelako salary advance.
## Changachanga: Bwafya nshi ukwete ubo ulefwaila ishi ndalama ku kampani?
## Kabulo: Mukwai ine bataata nabafwa ku mushi.
## Changachanga: Nga telegramme ili kwi?
## Kabulo: Iyo mukwai bantufye abenda-mushiki ebaishile landa.
## Bashilefye elyo bashiika na ukushiika, ala pano mumwene nimfwa ku cikonko, kuti  naine wine.
## Changachanga: Icishinka apa tapali nangu ciimo, cayafya ukumwafwilisha.
## Kanshi apa icingabomba cakuti imwe muyelemba inkalata mulondolole ukulingana na ubwafya mukwete.
## Ala mukwai bapeela iciwa insambu, ishilu ili lyabwelela naku ng’anda, lyaya tuntumana na muli kalata yakabosha-mpuku aliti:
## Kuli ba changachanga,
## Mukwai nine mubomfi wenu, ishina lyandi nine Julius Kabulo Mine No. 8714.
## Incito yandi nine CAT DRIVER GRADE UG3.
## Ico nalembela uyu kalata kuli imwe nico nafilwa kuli ba Personnel Officer wenu.
## Bataata balifwa kumushi nomba naleti pamo nga ba kampani nalimo kuti mwangafwilishako indalama yakwendela, nkayafika ku cililo cabafyashi, leelo bena balikaana.
## Nomba ine ba boshi kuti nabomba shani imilimo yandi iyabu namutekenya wa katapila ilyo amatontonkanya yandi yali ku cililo ca bafyashi.
## Limbi kuti naipaya abantu nalimo kuti naipaya mashini nangu naiposa mu cilongoma. 
## Ala ba changachanga wenu ala muleumfwakoye, kanshi ama advance bapeelafye abo banwa nabo ubwalwa abali nga Kapampanta, Kosamu, Nchombolo, Ponongo na Sole-Wiliamu, 
Wiliamù, ifwe kwati tatufumya, mukuba banwenapo.
## Beene ebafwaya ukulanwa cilabuskiku ifwe fwebene ba Cuma tulelaka-lakafye ne cilaka, kutali saana.
## Nga ni Personnel munabo kuti kalekale naifuma.
## Nomba mwebakalamba bushe kanshi efyo  twakulabomba, kanofye fyonse twaisa kuli imwe?
## Bushe nangu umuntu alipena kuti abepesha wishi imfwa?
## Elyo na leave wa 7 days uwa cililo nayo balintana, nomba kuti nacita shani.
## Nine mubomfi wenu Kabulo.
## Ashipwafye ukulemba inkalata atwala naku bakalamba ba milimo, ati nokuti eee na bafulula, nabaseha ha mambala, bafula umucisha cinani.
## Changachanga panuma yakubelenga kwita na Personnel Officer wine apandileko Kabulo arnano yakulemba inkalata.
## Changachanga: Wamwishiba uyu mubomfi?
## PO: Eee mukwai namwishiba.
## Changachanga: Bwafya nshi aleshingwana nabo?
## PO: Mukwai twalimweba ukuleta telegramme wa cililo…
## Changachanga: Walimupela leave ya mulungu umo?
## PO: Iyo mukwai…
## Changachanga: Nomba ulecetekela telegramme akafumya kwi ilyo fonse mwalimutana?
## Imibombele ya imwe balumendo tayalondoloka nelyofe panon.
## Napo nga nici bacita uwapwa, afilwa ukuta boola ukwakumusunkila nikuli bu Personnel Officer, ukwabula na ukuti bamutwale ku sukulu lya bu changachanga.
## Kwena aka kapot ka bu Personnel officer nakasebaana mweee!
##Awe palya peene umukalamba wa ncito apeela Kabulo na K300,000 advance na inshiku amakumi yabili na bumo ishakuyafika ku malilo aputile aya kuputa.
## Changachanga atumina lamya uwakumufolesha indalama ukuti abombepo bwangu.
## PO pakusaina ifipepala fya cuti cakwa Kabulo kuti alifye nga mukolwe alokelwe na imfula ku cintinya bamusanshile ku mukalamba.
## Kanshi bapeesula iloofwa pantu ubushiku ubo bwine Kabulo na ama Former Blacks (abakashana bakashika ku mafuta) baya ingila na mu cikuulwa, balaonka na ama painti.
## Leelo kuti umo bekeele baletunga amabotoolo, uku nabakumbatila naba namakwenkwe baabo mu misana Personnel Ofiicer nao asokoloka nga icipuuku, abasangilisha.
## Kabulo: Yeshi ba boshi, lelo nitifye ifi, ifwe nacitwala.
## PO: Aaah, bushe ulenjeba ukuti apa peene naubwela ku mushi ku malilo?
## Kanshi walebepafye ati ba wiso ba1ifwa…
## Kabulo: Kanshi walitumpa iwe we bwana wakashikafye mukanwa kabili uwabula ubwema.
## Bushe muno ni muma ofeshi ya ku mukoti umwakulanjipusha ifya cabe?
## Walacimona, na uko wingila twalakwimba.
## Awe kwati ni muciloto Officer camubipila, bamwikata pafye-pafye na amapi yalatotoka ku balumendo Kabulo alenwishako ubwalwa, amaloofwa yaku Lukeshiono.
Kafwa-bubela
## Bushiku bwakufola Kafwa-bubela aya ku, cipataala naipupila imipilipili mu menso, yakashike na ceee kwati ni ngoshe ali kuIupako, yaleponya na ifilamba.
## Awe bamwingisha muli mung’anga uku na mama wakwe namwikatililla kwati ni mpofu.
## Mung’anga amuteeka napa mupando elyo amwipusha icalemucusha.
## Kafwa-bubela: Mukwai menso nayancusha, kanshi nshilelya kantu nangu ukulala utulo.
## Mung‘anga: Yatampile lilali?
## Kafwa-bubela: Mukwai ni mailo.
## Mung’anga: Nga mailo bushe waliya ku ncito?
## Kafwa-bubela: Eee mukwai naliya.
## Mung‘anga: Nga aba muli nabo, nibani?
## Kafwa-bubela: Mukwai bakashi bandi.
## Mung‘anga: Mune kuno tatukwete mung’anga wa menso kanshi nalakutuma ku Kitwe nombaline.
## Imwe ba mayo kaleteleniko abalume beenu ifyakufwala nga baya bateeka.
## Kafwa-bubela: Walanda ati shani, ndokota? 
## Lelo bushiku bwakufola, nomba ngawantuma ku Kitwe ndefola shani, elyo kabili abaana baleshala balya nshi, pantu takulifye nangu kamo ku ng’anda?
## Mpelakofye inshiku shibili ishakutuusha ku ng’anda, nalapola.
## Mung’anga: Amenso yobe tayalingile ukuya ku ng’anda.
## Kanshi nakuteeka kuno kwine nalaita shing’anga wa menso ku Kitwe ese akundapile kuno kwine.
## Kafwa-bubela: Bushe kwena amenso-yana-mensofye ayo mupelelapofye umuti na sick-off eyo me munteekele mucipataala, nomba ine ulupiya ndefola shani?
## Mung’anga: Abeena mobe balaya na Mine Police, balaya fola, tapali bwafya.
## Kafwa-bubela: Awe ifyo nooo!
## Uyu taishiba kupenda, kuti baya muliila, abalumendo baku Pay balaketula.
## Elyo kabili uyu nshamulembesha naku maini.
## Mung’anga: Cisuma kanshi ba Mine Police balakutwala uyefola elyo bakubweshe.
## Kafwa-bubela: Aaa iwe ndokota bushe ninjiba?
## Umukashi wandi wine uyukuti antwala.
## Mung’anga asuka anenuka ati cisuma kuti aya fola, leelo afwile ukubwela ku cipataala panuma yakutantama ku ndalama.
## Shimaini mu mutima ati na ukuti ubepelefye, akoma na akapanda kamiile.
## Cilya kabepa-wa-menso asheta  ulushishi naumbi umulwele bamuleta muli katenga-malilo,
ninshi alelisha na kapyelele ka kusoka abantu ukuti muli uleshikila.
## Awe bafika na motoka ashiika.
## Bwangu-bwangu ba mupinga pa macila ukumuleta kuli mu cipataala naba shing’anga nabo bakolongana, paaba na pikila-pikila.
## Ba mung’anga bamuwapo, uli apa ati nakamwenene apa, uyu nao ati ine nakamwenene apa. 
## Leelo icuti umo baali balekapampanta na ukukatonya-tonya nga umungu awe ishi nceshi shasangafye ukuti aka ka mudaala katuntulu, takafwile, kafwilefye ububela nga ifyo bambi ba shimaini
## Elyo mung’anga mukalamba aeba malukula ati: Uyu muntu nafwa kale, nomba amenso yakwe yacili yalemona.
## Kanshi twalafumya amenso muli aka ka mudaala tubiike muli ulya bali baleta, usangilwe mu busanso bwapa musebo, mutwaleni ku fyeta  nombaline, twalaisamubombapo.
## Yangu taata mayo, ka kafwa-bubela pa kumfwa ifyo mung‘anga alanda palwa kukatonkolamo amenso kaumfwa umwenso, mumutima akati we bufi nobe lelo wandetelela, nalacita shani?
## Ala mukwai kuti cilia bakengisha mu fyeta kaisa ipukumuna nga akabuuka iciwa, elyo kulapusa ukufulumuka mu cipataala, awe fyakapitamo naba kanyangu babili abanakashi abalelonda pa cipata ca cipataala abo kashile kaponya panshi, kapita nokupita nga inkuba.
## Kalungemefye ku Pay Line, ba kanyangu balefika basangafye nakafola, nakalubila namu bowa.
## Ku ng’anda takanyantileko na lukasa pa nshiku shibili, mpaka indalama shapwa ku bwalwa.
## Nga ifyo twamona bashimaini bamo bantu aba mingalato iyashupa nganshi.
## Ubushiku bwakufola nga wapitila ku cipataala kuti wati nalimo iyo nshita pa mukoti tapali uwingilepo ku ncito, bonse nabalwala.
## Kanshi mung’anga ku cipataala ku kosafye umutima na ukula babwekeshamofye ku macito panuma yakubapima na ukusanga ukuti balebepafye ukulwala.
## Ba shimaini abalecilamo ubufi ba ndokota balebatinya ukubapeela ulya muti baleti Lubumbula nangu Lumbula, abasungu bakale abaleingila incite mu maini uwakufumya amalwele yonse mu mubili.
## Kanshi uyu muti wali ukali nganshi, tawali wa kupenenako pantu waleleta na ukupolomya kwati ni imbata, kanshi abantu baleutina susu.
Mukulolekesha emukutobolwa
Mu kabini mwalelala ba mwana Jimeni Kapuupu abalumendo, mwawa ifïipu fya mupamba, abaice na utulo twakaana ukulamoneka balaceshafye pungweee!
## Leelo uyu shimaini uwafyele abaana kwati ni impanya alyumfwile umwenso wakuya landa ilyashi ku ma ofeshi ukuti bakaye fuminisha umuti wakwipaya ifliwani.
## Aleibwelamo ati ba Housing Section nga baumfwa ilyashi ukuti alipanga katuuti pa yard yakwe bakaya katoba ukwabula na ukupoosa inshita.
## Awe ninshi bakalatuutikana na bamwane nga amapulu mu ng’anda ikalamba.
## Shimaini aswangana na ukubomfya ubukakaashi, ebele icingabombapo apa kuseshafye penti ya kushingula naukushinka imilale umwalefisama ifiipu mu kapompwa.
## Uyu mwina-mfumu alebomba ku Stores uko alesunga ifïkopo fyapenti, kanshi tali nakuposapo indalama ukushita ifyalefwaikwa pali uyu mulimo, kabili mwalishiba batila abati: Ubomba mwibala, alya ifya mwibala.
## Awe pakwinuka asumbulapo icikopo ca penti cimo alungama naku kufuma.
## Leelo buno bushiku tabwaweme, ailesanga ubwafya pa cipati apaali kanyangu uwalifye manengwa-manengwa, na cenjemana nga ci namuncenene.
P85
## Kapuupu: Ala, walipena iwe, finshi wamona nsendele?
## Kanyangu: Leta akacola kobe kuno tumone.
## Kapuupu: Bushe uli nkoma-matwi, ninkweba nati tamuli kantu, nomba finshi ulefwaya ukumona?
## Kanyangu: Kanshi tawapite.
## Kapuupu: Cisuma wakosa nga pamukonso wa mukolwe, ale leka kanshi nkulange ifili mu cola, palama kuno.
## Awe kanyangu apalamisha.
## Yangu taata mayo Kapuupu kwisa itila Kanyangu penti mumenso, aleka na mundeke, aumwela ati: Nakucenjesha we cipumbu we tawaishiba ati mukulolekesha emukutobolwa?
## Ico cali bushiku Kanyangu taishibe na impuupu yapenti.
## Ashelefye palya pene alepunda mutuule na ukufikinwina mu menso pakuti afumye ubusungu bwa penti.
## Leelo bashimaini bambi abalepitapo nabo baletifye: Bakucenjesha, noko inondo, ba sempya namuya saana fikamba fyenu mwaba utusote, uno te mukoti wenu.
## Uyu kanyangu apunda mweee, leelo balemupitapofye filya fine, uwaishile mupusushafye limbi-limbi mukalamba wa ncito umo uwamutwele ku cipataala, na ukuletapo umbi uwakumupyana.
## Bushiku bwakonkelepo tabwaceele bwino, ba kanyangu baliswangana nganshi, bali nga abapeepele ulubangula nangu sitoto iyabula ukusanshako amabuula ya kalembula nangu 
cibwabwa, ukulingana na ifyo ha kabova abeene baishiba.
## Bali imya lulu nangu icipekeni cakulonda impalata shaba shimaini pakuti bekate impuupu ya penti.
## Ushikwete ninshi takuli kwingila pa mukoti, itikiti lyakwe ninshi liana.
## Leelo nangu caliba li ifunde ukuti onse umubomfi pakwingila pa mukoti afwile na senda icishibilo ba shimaini naba kanyangubaleishibana nga papita inshita ntali, kanshi tabaleposako amano ukusenda ifi fintu.
## Bashimaini: Imwe ba shicupiti ala twacela u ukwingila mu mukoti. 
## Uto ulelandapo abakashi beesu nabasenda ukuyapokelapo ubunga na ukuilapo ku cipataala.
## Kanyangu: Nitile nati onse uyo ashikwete akeshibilo taingile.
## Bashimaini: Cisuma wacitafye bwino, ifwe kanshi twabwelelamo, lyapuma, apatebeta Lesa tapafuuka cushi, ifwe cuti ni uyu amoneka.
## Natuleya bane, lelo bakanyangu balaya ciisa utupata na ukucaya mashini.
## Bashimaini ba mupamba bonse baunduluka babwelela na ku sha myabo, abati bakanyangu lelo balecimona.
## Umukalamba waba kanyangu uko bashele asakamana ebele: Yangu taata lelo lwanya ukulopolola kwa mukuba kwaiminina, ine ncito yapwa, bashimaini balucelo tabengile pa mukoti.
## Icabipishapo cakuti mailo tatwabebukiishe ukwisa na ifingolongolo fyabo lelo, kanshi temulandu wabo.
## Awe bakanyangu ilibe lyapuuka, baima na utukonto twabo nabafyatila mumaapa ukuyabwesha bashimaini bacitamfya pa mulandu wakusha ifitupa fyapo ncito.
## Umukalamba waba kanyangu: Iyo natuleya nangu namukolwa, napapata!
## Imwe muli bakokole pa ncito teti muyefilwa ukubomb nangu mutapwilemo.
## Mukwa tafyabombele, bamuweleketafye abati: Wamona yewe, ala ukuimona ubukalamba na ukucenjelesha pa ncito filaletelela…ala ukucenjela kumo cimo na ukutumpa.
## Bashimaini ba mupwisha amatukutuku.
## Umukoti wapeene ubuunde, kampani nayo pa kupingula umulandu taya sekameene na ukuti ulya kanyangu mukalamba pakutamfya ababomfi incite yakwe.
## Cine-cine nifilya batiila umusha afwa na ifyebo mukanwa umukalamba waba kanyangu bamutamfya incite ayaiposa ku malofwa ku Lukeshioni.
Indalama sha musana
## Ilyo ba kampani bamwene ukuti bashimaini abengi baali na imilongo ya baana abo balefilwa ukusambilisha abeene beka balibikileko na ulupapulo ulwakuti ba kampani bakulapeela indalama ku baana abasambilila imiku itatu cila mwaka.
## Ici caletele insansa na ukusefya kuli ba shimamaini na bakashi baabo, bashiinika abati ni Indalama sha musana.
## Leelo abashakwete baana mumasukulu awe beena baiminepofye, tepa kukungumana.
## Yangu taata mayo, ishi ndalama nangu shakakwile ba shimaini mu minyololo ya masukulu, pakashita kamo kene shaletele ubulanda pa mayanda yabo, nifilya batiila abati insansa shinya ubulanda.
## Abengi ba shimaini bakwete abaana imilongo abaali cintobe-ntobe. 
## Bamo baali ba pa nganda elyo bambi nabo babakulumwine mumbali,  kanshi ubwali balebanaila muli ba shomeka pakuti bekute.
## Ubushiku bwakufola ishi indalama kwaleba akantu ku cipataala naku kapokola. 
## Abalume na bakashi baletintana na uku isakula icabipisha, muleumfwakofye.
## Abakashi balekakaasha abalume abati nga bafyele beka aba baana ninshi baleshilya beka. 
## Limbi abaana baleimina ba wishi icitinta-ngo’mbe, kuti nga nabamutaakanya, kwati ni indoshi bekeete bukafimfita, abati mpakafye basokolole indalama shabo.
## Ishi ntulubundishi ishamutatakuya, kabili ishishalepwa, nga ilyashi lyakwa Kaleya Mateyo, shaletele na amakankamiko kuli ba kampani.
## Maini yasakamana, umutende pa mayanda yababomfi waloba, pantu ebalepyesha wishi, alenwa amenshi ku cikwi.
## Ba kampani mukupeelulwila amano yakukalulwilamo ishi ntulubundi bamwene ukuti nangu bamuka ba shimaini yali ni nsambu ukukakaasha abena mwabo pa ndalama sha musana tabaishiibe ubwafya bwancito shabo, icalelenga ukuti baleyululwila mu bwalwa pa ndalama shabo nga bafola.
## Lyali efi ekupingula ukuti banamayo bafwile bamona ubulwani bwa ncito shabalume.
## Calingile ukuyabengishapo pa kalyopi, uleke bakaye imwena, pantu limo shimaini nga alanda ati umusana naufunika batunganya ati acuma shenke nangu aciya miseleniasi.
## Ala mukwai nga umo ba maini bapekanishishe ba muka ba shimaini babakolonganya, bafwika na ba ofolshi, ifimpompo imishipi ya kuikulika pakuti beponena mufilongoma na ama jumbo.
## Bashipwisha ba bapatika na mu cikwepe, calobela na pa mushika.
## Kuti ukufika apo bashimaini bamo babombela ukufukula umukuba basangafye abaana baume balimucibe muli fi ceele, na amenshi ya pa mukoti yafikile na mufifuba, balecaya incombolo mumabwe umwakusokela utupata.
## Pa mitwe yabo ifimabwe fimbi fyali ifyacenjemana, na ukumoneka ati kuti fyabaponena inshita ili yonse nga taba cenjeele.
## Ba muka bashimaini cakanga amate ukumina pakumona ifyo abena mwabo baitwala mukaposo, bamo aba shashipa balatibinta na ifilamba.
## Aba batandeshe pa kalyopi bafilwa ukubatalalika, bwangu-bwangu ekubafumya kunse, ninshi nabalapa na cilakola.
Shimaini afulungana
## Nga ifyo mupwile ukwishiba pa ubushiku bwakufola, Mangweno pamo nga pe ataba na ukubwelela ku mwakwe, ifyakuya ku ncito nafyo afipuulula, alubila na mu bowa mukucemfula ama painti aya suuswa bwino ukucila ifyashala fyakunwa ba leeba ababomba iya kwimba imifoolo na uku kunkulusha ingolofwana.
## Abakashi kuti nga bati balandeko abati tala shileteni indalama mufolele kabili tupende. 
## Li Mangweno nga icibookolo lyamootokela aliti: Talala tondolo, bushe nobe ulaya mukwingilapo pa mukoti, bati?
## Ubu bushiku Mangweno tafwaya ukwenda mu mini-bus, kano taxi nangu apo aleya pepipe shani. 
## Umwine alayumfwa ati ukwenda muli mini-bus cimo na iloofwa ilipaya utunyelele ku makasa.
## Mangweno nga aingila mu Shoprite ala mukwai ni sotambe uko kanabesa wapa bushiku bwakufola ifyo eswishe tu tole. 
## Ishashala nangu shifule shani icebo kuya mukucesha mu malila-ng’oma na imbiifi yakwe.
## Ababiye nabo bapondoka, cilya indalama shapwa mu matumba elyo amano yabesamo, nga Mupashi-wa-mushilo, ayakubwelela ku ng’anda na ukuyabepesha ba changachanga abati nababaputwila atemwa naba baliila kuli ci kompyuta.
## Abakashi nabo niba cinye-nkuleke, abati mpaka abalume balondolole bwino pali ici cintu cilebekela pa nsansa, pantu namwishiba na imwe bamuka ba shimaini banono saana abengeshi ci kompyuta.
## Limo basuka balalengulula abati: Awe ba kampani baya saana na ico cine cisula-cinaabo, nga kanshi ico cine babepesha cilamweshi ci kompyuta bushe cinema nshi?
## Awe li mambaala lyaponganya indalama, uku ninshi talilalipila na inkongole kaloba.
## Indalama sha baana ba masukulu taliposeleko na amaano elyo abeeni ba ku mushi nabo balepamfya ukuya mukubyala imbuto imfula nailoboka
## Aba kaloba beena baleti uno mweshi wena tulekulimuna, tulesenda utupe toobe tonse kumo napo ulala, uleke usebaane ku babiyo, pantu uyu wapwilee walitupisha.
## Ukubwelela ku ncito Mangweno ayasanga changachanga nao na cenjemananga kaling’ongo ku bwendo, alernuloleela na Charge Sheet, pa mulandu wakuloofwa ku ncito, aba kaloba nabo lyaba bepako ubufi.
## Nga ni ku mwakwe li Mangweno lile tinako kwati teliine lya nganda nangu ukuli abapongoshi, ati kuti bayakwitila amenshi pamubili atemwa baya kusona akalando pa myona lilya uli munda ya tulo.
## Kung’anda kuti nga lyapapata ku bakashi abasashiile nga iyense, nabafunduka, nabakaka, balefwaya ukuya kwabo, kuti watila nalimo aya mafia nga yapwa li Mangweno talyakatale alibwekeshapo nelyofye panono.
## Ilyo Ii Mangweno talilafola kuti walisanga nabekala pa ng’anda nabakashi baleisha, lilebepa na abakashi ati: 
## “Uno mweshi mulinkushita ifyo mulefwaya, mulemoneka nga muka-nebo.
## Ine uko nafuma twacindika abasano besu, pantu imitontonkanishishe ya iwe we mwaume baimwena ku misungile ya mwanakashi.
## Kanshi ine nangu ndefwala jumbo mu mushi na mukunwa awe ifwe tabatuloleshako, kabili twalyupa kale imwe mwe mbeeka, cina musala-pakunyanta, ci Lobina.”
## Yangu taata mayo ubufî kuli uyu mang’una, kuti lilya cayacilepalama kukufola, boola yabipa, abakashi baalula.
## Uyu cisanguka, cinama-ca-masense, afutukafye nga pa musengele alafwailisha na ukubapeela umukashi wakaele utu milandu utwabula ukwishiba pakuti nga lyafola likabatanine umukiboni nangu umuzulu, nga ifyo abeena kalaale balanda.
## Ili line li Mangweno umwaka wafumineko lyapokele loni wa kushita motoka. 
## Tapapitile na mweshi lyashitisha ici cela pa mutengofye uwacabe-cabe lyapondoka, lyakuukila naku mbiifi yaliko ku flat, eko lyala dansa na uku jama.
## Ukwabula na ukupoosa akashita lyalembesha na uyu wine mukashana ku cikaati caku cipataala aliti mukashi wakwe, lintu alwele. 
## Ku camupamba uyu cikashana afwa na ukufwa.
## Ababiye bamukashi ilyo bamwene shimaini apongomoka mumusowa ku Saini, na ukumfwa ukuti mukashi wakwe afwile awe babutukila na kumwakwe ukuya fumya imipando panse pakuti abaleisa ku malilo epo bese mukwikala.
## Ilyo umukashi wakwe abwelele ku mabala cali isa musungusha ukwisa sanga amalilo pamwakwe, atile nalimo abalume bakwe kuntu bapondokeele nabafwa.
## Abanatu balongeene nabo bapapa pakumona uyo bateekeele amalilo uyu afika. 
## Leelo icishinka caishile ishibikwa ilyo baikele panshi na ukumfwa ukuti “umukashi” uyu Mangweno bamusangile ali alelosha ku Saini ni ilya mbiifi yakwe.
## Ifintu fyapenenenafye, icishele ba Mangweno ku ketulafye akakope ka National Registration Card ka bakashi na ukuya fisa mu locker ku ncito.
## Lyale tunganya ati limbi kuti umukashi akongola indalama shakwendela asanga nafyuka. 
## Muleibukisha shilya nshiku sha buntungwa bwa mu Jambo-jambo takwali kwenda ubusokwa ukwabula icishibilo.
Mfula yanwena shimaini ubwalwa
## Sole-Wìliamu icilaka ca musunga camwikata ngashi, ala laka-lakafye nga inkoko iletampa ukuteteela, na ku kanwa kwabutuluka kwati ni mpelembe.
## Abanankwe alenwa nabo mukwai baali mu fipani ifya ongolo, ninshi nabaya ishiika pa mushika, kanshi tapaali nangu umo uwakuti engaya nwako.
## Kuti umo ali alepikita mu matumba ya itoloshi afwele umulungu wakufola, ala kwande ne rnwine! 
## Asokololamo tuma ngwee umo twa fyanteme mu mu ng’ong’o wa itoloshi utwapuswike ku bwalwa bwapa nshiku-nkulu, ya mailemene.
## Ukwabula na ukwebako umukashi wakwe kutuma ka mulamu ukuti kaye kamushitileko tu bwalwa ku komboni ya ba Kanyangu pakuti ese anasheko ku mukoshi, nangu indalama shakushitamo ubwingi ubwa kumukola tapaali.
## Cali cifyalilwa kuli ili lishikulu icakuti pa ng’anda nangu tapali cakulya icebo ubwalwa bwena bufwile bwabapo.
## Ecalengele na ukuti balepusana pa ng’anda na abakashi, nabo abatemenwe ukutekula ubwalwa pamo nga abalume baabo.
## Munshiku shakupya, li Sole-Wiliamu talyalefwaya mama waliko ukunwako ubwalwa.
## Kanshi nga lyashita ubwalwa icungulo kwingisha abakashi icintinya nangu ukuba cincintila lyebele: Ine nshilelyako ubwali, nga iwe?
## Kumfwa abakashi ngabatiila baleya ninshi kubalesha ukunwako ubwalwa.
## Leelo abakashi bali liketula amaano yaliko, kanshi baletifye nga ba bepusha nabo balekaana abati tabalye, elyo bayapita lushenshe ku cikini na ukweba abaana ukuti babafishileko akabwali, baiaisalya abalume nga balala.
## Umulumendo batumine mukushita ubwalwa pakubwela imfula yaisa naimuletanya, nayo iya mabwe.
## Mukwai kuti mwatila nalimo uyu muku malaika ali mu cipani cakwisula imipaipi ya mfula ali na boila maningi, kanshi ashile apongomonafyeafumanapo na mucifukushi.
## Nga ni malaika mwanakashi ninshi alabikilwefye mu kweesa na ukupenta ingala na kalaso, nga kuti twaila shani pali iyi mfula ya mupamba?
## Kalume alafikafye shimaini uwalelolela pamwinshi atambika ukuboko ukuti apokelele awe, kucamupamba bwapusumuka, icikopo capona nafilya bonse bwaitika bwasankana na mulamba.
## Sole-Wiliamu akalipa ati: Kusa bwangu-bwangu!
## Umulumendo ukwabula ukuti atontonkanye bwangu nao afukama ukulatapa, awe alatapafye mulamba weka-weka.
## Cilya alitambika icikopo elyo asempukako ku ciiwani ati kuti cakupanta icibaaka nangu umunshele.
## Awe aya iminina akatalamukila, uku na imfula ilemuloka, aleumfwa na uko li mudaala lile folomafye nga ifolo, kubukali.
## Umukandi alolesha mulamba mu cikaale, awe amano yapela pantu takwete lupiya lwakushitamo bumbi.
## Icishele aisaposafye icikopo elyo alasonta kalume umunwe bukali-bukali ati: Niwe nkulungwe walya umwaka umo, na pano tawaikalepo, mpaka ufwaye ubwalwa waitila.
## Umulumendo camubipila, mpaka ayalikongwela indalama kuli ba Ponongo naba Kapalala ayashita na ubwalwa bamupindile, abikapo na fwaka, aisafuta.
## Pakupokelela li Sole-Wiliamu lyabulumafye nga imbwili aliti: Wapusuka kwempe, ulelya na ubwapona.
Kalembe Kafyuke
## Kalembe Kafyuke afyalilwe na ukulila pa mushi pa Mufwayeni.
## Ali muntu uwakalabana muli fyonse ifili nga imilimo ya mumpanga na mu mumana, ala kuti mwatilafye nalimo alipandapo fimo-fimo.
## Kabili ali temuntu wakumona iciswango, na uko caya mpakafye acikunte amabu panshi, aconaule.
## Nga aya munanga imbwa shakwe kuti wati nalimo aleshipeepesha ifimabange, tashaletiina nangu fiimo. 
## Nangu niba kapooli bakakaata umusango ulya, ala mukwai shalepitapofye nga imbwili, mpaka ang’onta elyo umwine aisa sumbulwila atemwa ukufumbula.
## Leelo umwaka umo ngafilya batiila abati: Cifulo cimo cipwa impeta, uyu mukandi asuka atikaulapo cikanda mwi lungu naukuya shitisha ku kalaale.
## Mu kalaale Kalembe Kafyuke bamufwailako akacito ka bukapepala ku mukalamba wakwe, awe alabomba iya bucibombe-bombe pamo nga bu spanner-boy, ukupyanga na ukwimba imifoolo.
## Pa cipata cakwingila pa mukoti palelonda ba kanyangu na imbwa shabo. 
## Kanshi pakumona ishi imbwa shacisungu, ishakalipa kabili isha telela amasako busaka-busaka uyu musambashi aletifye pa kufuma atala aiminina inshita ntali ala tamba na ukushikumbwa.
## Mumano yakwe ale elenganya na ilyo shilya mbwa shingala mwikatila mama shakalabana nga ba kolwe, bakapooli ukubikapofye na inama ishikulu nga impelembe na icingalika.
## Awe bushiku bumo ili lishikulu umo lyali lilekumbwa aba ba kamung’a lyasuka lyaipusha bakanyangu umutengo bengamushitishishapo shilya imbwa nabo abati:
## Kanyangu: Aaah noishiba bwino mani, ishi shakununsha na ukwikata ba kabwalala cabe.
## Kalembe: Nomba bushe ifi, tekuti nabombelafye pa myeshi itatu ukwabula amalipilo, elyo ba maini baisa mpelelamofye imbwa? 
## Napapata mukanandileko ku bakalamba ba ncito.
## Kanyangu: Noti ifyo iwe, teti fibombe. 
## Ishi imbwa sha cisungu kabili shafuma ukutali uko bashisambilisha imilimo ya kununsha abaletunta icamba ukutwala kufyalo fimbi na ukwikata abalesesha ifizimbi.
## Kanshi ishi shine imbwa shalikwata na utupooto utukalamba, pamo ngaiyi ni Sergeant, na ukulya shilalyapo bwino ukucila naiwe wine, elyo tashumfwa na ici Bemba kanofye icisungu, naco teca mu Grade Seven.
## Kalembe abombelemofye incito mu maini imyeshi itatu afyuka na incito. 
## Kanshi icikalamba cintu aingilile incite cali kumwenamo tu ndalama twa kushitamo imbwa,
ishakulunga nasho ku mushi.
## Nacine ilyo uyu mukandi afikile pa Mpika ashita na imbwa shibili, ilume na ikota, atolapo na ubulendo bwapa makasa ukulola ku mwabo ku mushi pa Mufwayeni.
## Panuma ya kwenda inshiku ishingi Kalembe asuka afika na ku mushi, ninshi alinaka, alifuma naku ifupa kurno kwine na imbwa shakwe.
## Abantu baisa cipipya mukumulumbanya abati: Kalembe Kafyuke, mwabombeni, twakwatako imbwa pa Kaende.
Bwalwa bulabomba
## Kapampanta na Sole-Wiliamu basuka bakokola, basebela na amapala pa ncito nga bakapanga ba cilaalu, elyo nayo penshioni yalanunka.
## Katobole ibeli lyakwa Kapampanta, akashaishibe insoselo yakuti Amafi banyela ukutali, mupepi yalanunka, keena ilyo ishiwi lyatikeeme katampa na ukulota ifilooto fyabukalamba mukwai kalilibala napali mwana wakwa Sole-Wiliamu, cayafya na ukwafya.
## Mukwai aka kena-mfumu kapimpa, kaalya umunta-sondwa, kalesembeleka akakashama mukukafundako ifipendo mu kabini nga bainuka ku sukulu.
## Ala mukwai talulaya namulya nifilya batiila abati: Cikwi tafipalamana na mulilo, ku camupamba mwana Sole-Wiliamu ifumo lyamu kabini kakwa Katobole ku lukungu lwapa mwabo, lyashulumuka lyakaletela na imfine pa mpumi, na ifintu fyapena.
## Nangu batiila abati: pakwakana ubunga tapaba insoni cali cayansha kabili icansoni pakuti Kapampanta na Sole-Wiliamu bapingushanye pali uyu mulandu.
## Kapampanta na Sole-Wiliamu calibapeseshe amano, balafwenafye pa mapala pakumona ifya tumbuka mu mukashana uwalebepa ukuswata na ka Katobole kacenjele nga ing’anda mu nsamushi.
## Sole-Wiliamu: Nomba wamona mune insamushi shatumbuka mu mwana wandi, abantu bakatiila shani, pa cintu ici?
## Kwena umwana apalilefye we wishi ku lusuli.
## Kapampanta: Walosha mwi, iwe?
## Sole-Wiliamu: Uleipusha imbwa nga ifwele?
## Walaba iwe ifyo wafyele iyi ine ntalangani yobe muli Kalulete?
## Kapampanta: Iyo kwena bakolwe basekana ifipato, bushe ulenjeba ati Katobole aleisa mukupingafye mwano nga akang’ombe ka bunga na ukumusenda ku kabini?
## Bushe takaalifye n ika mpombo-ciileta?
## Sole-Wiliamu: Nawishiba mune imyasukile ya musango uyo kabosha-mpuku, elyo kabili ilaleta imicene...
## Kapampanta: Ico cintinya cabe. 
## Nine ntutwa milando-imipini ni mbasela, Katobole wandi mwaume, kanjani!
## Sole-WiIiamu: Yangu bane ukuyumfwa kwakwa uyu cimasa eee! 
## Awe kanshi shi-Kalulete nga caweme akuciisafye akapata pa ifumo wapele umwana wakwe, lelo kwaba umuntu ali na umulandu utwanga umusango uyu?
## Kapampanta: Umfwa nkwebe iwe mune, teti mfwilefye pa mulandu wakuti umwana wandi eupeele umwana obe ifumo, ulekula na amaano iwe...
## Sole-Wiliamu: Ooh? 
## Kanshi nalatwala umulandu ku cilye, ukaleke umunyanya obe ukaputuke elyo na umwana obe
nao bakamutamfye ku sukulu akalesunga umusula munankwe. 
## Ala tukafiliila mu nsenga, umfwa nkwebe, kabili iwe naupwa naukwishiba ifyo ciba mucilye waileimini na pa ifumo lyakwa Katobole obe.
## Kapampanta: Fuseke, talala tondolo, balya baana. 
## Elyo kabili ici cintu cacitika pakati kesu, pantu acicitikila ku ba Nsenga nga balituninina pa culu na uku tucindila indendeule. 
## Ici calangafye apabuuta tuutu ukuti abaana besu nabakwata ubufyashi ubukalondoloka, bati mune?
## Sole-Wiliamu: Iwe cakuwamina pantu te iwe ka swaini kakulafufya utulo, nga kasumuka nkakaleta ku moobe.
## Kapampanta: Umfwa kuno shikulu-ntekwe, apo panono.
## Tapalila ng’oma, efyo bakula nifi fine. 
## Lelo natufola, tuleyafye mukubucapa ubwa ma painti kwa Chifutu, cileke na ubukali, bati we mukulu munandi?
## Pa bwalwa balaba naku mulandu wa ifumo, batangishanya ukulola ku maileme.
## Bashifika bashita na imbokoshi shibili, babika mwisamba lya itebulo banyanta napo.
## Ubwalwa bwalowelela mu nsekete, baikala filya fine balecemfulafye mpaka pungwe, naba mukolwe balalila elyo batangishanya ukulola ku ncito, pantu balebomba ulucelo.
## Sole-Wiliamu: Wamona mune shikulu-kalumbwana, ifwe twalibomba kale, kwashalafye penshioni.
## Kanshi incito tekuti ituteeke imfine, tulekaana na ukunwa apo tulefwaila.
## Kapampanta: Walasa mune, incito twashiila abaana na beshikulu, iyi mikoti nifwe twafukwile, ifwe nomba kulayafye ku kucongesha itikiti cila lucelo, umweshi nga wapwa twayatantama twateyako ifimpompo, caleka na ubukali.
## Bonse balishibe ukuti umusango babelelemo, balemoneka nga abalele mu citolokoshi ku kamba, na umwefu nautula ku filefu-lefu kwati ni nkoko balesesa, tekuti bakwate maka yakubomba, lelo iceebo kuyaishibisha aba ku ncito.
## Ekupingushanya ukuya poka uluusa lwakuloofwa. 
## Awe ifipumbu fya bakote fyatangishanya, file filetantalimba ukulola kwa changachanga, uku fileimba na umupukumo abati: Comba-malaila, nakulanwena apo ntemenwe mayo...mpaka bukancitefyo eee. . . bufwaya eee comba-malaila!
## Sole-Wiliamu: Mwashibukeni mukwai ba boshi.
## Kwena ine na uyu mukulu-munandi twaciba tulenwa ukubucesha, kanshi pano mwatumona natumina imbwili, natukolwa palalaizi futi overdose…
## Changachanga: Kanshi ekutila mwaisa mukubomba ilyo na mukukolwa, mwa?
## Kapampanta: Iyoo mwamona mwe bakalamba ba ncito, ba boshi, ifwe twaisa monekela ku cinso cenu pakuti tumwibukisheko cabe ukuti ifwe tatwabombe pantu natukolwa. 
## Twacitontonkanya na uku ipingula ukuti ulushimu lubi-luntu lushala ku muluba, kanshi tekuti tuloofwefye ku ncito ukwabula ukwishibisha abatwangalila. 
## Kanabesa, eifi twamokela muno.
## Changachanga: Kwena apo na ingilila incito muno nshatala monapo abakalamba babula amaano nga imwe.
## Apo mupelele bonse na mapala ku mitwe yalipona na kufikobo-kobo na abeshikulu imilongo tekuti mupingushanye na ukwishiba ukuti uyu mulandu mupangile, na imilandile mwebakulu batuntulu kwati niba kaponya nangu amajoza? 
## Ukufuma nombaline na mupeela umulandu wakuloofwa ku ncito, kakonkanyenipo ukutapula, mu ipeshe.
## Ba shimaini na ubwalwa bwapwa mu fipuma abati kaposoka, twailapwila umulilo pa makasa. 
## Mukwai bapona na panshi, nga abalecelela imfumu, balapapata kuli changachanga pakuti abomfwileko uluse.
## Kapampanta: Kanabesa twalyapo umusaasa na amafi yambwa, ala niwe katuula, ndubulwila kabili kaafwa wesu, nga tukalola kwi nga watutamfya incito? 
## Mona umwana wandi napeela umwana wa munandi ifumo bushe ifi amufwitile nkamulisha nshi, ne cipengele-musungwa na Lesa?
## Changachanga: Mukwai ubwanga tabupanda wa luse, ine incito yandi kusunga amafunde na ukufulula uyo onse aleyatoba, amukwata ayo matontonkanyo nga tekuti mulepula amafunde ya apo mulishisha indupwa shenu. 
## Kuti babwelelamo baya tushapo umutende, tukabeta ku milandu mukwangufyanya.
## Munshila aba ba shimaini baya balelaka, balesontana na iminwe. 
## Sole-Wiliamu ebele: Nawishiba boi tawakwata maano, niwe mukalamba pali ifwe, cinshi tawapingwilile ukuti tunasheko ifimaalwa pantu tuli bakuya ku ncito lelo?
Iminwene ya maloofwa
## Gango lyakwa Kapampanta, Kalufyanya, Magurumure, Mwambungu, Shi Mutale SaaIa-abaana na bonke, Kosamu, Kapata, Kanyangu, Mangweno na Sole-Wiliamu bapoka penshoni, bambi ba bapuluna, abashala baba pa hamba lala, ukuloleela icikongwani ca ncito shimbi.
## Muleibukisha muli shilya nshiku nga bakufwika inkoloko, waleka imilimo, ubuteko bwailya nshita balepikimisha abantu ukubwelela ku mishi batuntwike ukuya mukulima.
## Kapampanta akosa mukanwa, akaana ukubwelelamo ku Kaende.
## Sole-Wiliamu nao ebele ku mushi ku Shiwang’andu ku Lubemba abantu balikumanina, kanshi tekuti abweleleko ukuyafushafye impendwa.
## Magurumure umu Korekore, uwatuntwike ku Southern Rhodesia nao alicona imyaka ingi, tatalile anyantako na lukasa afumiineko. 
## Aletiinako inkondo yabundumwine bakaliwila ba buntungwa ukutamfya ba mwisa na ka Smith, ka linso lya mpaka waebele ba David Yumba ku Zambia Broadcasting Services.
## Mwambungu, Mwakiusa, nao uwafumine ku bu Sokili ku Mpiwe, ashangila, ebele nga ndebwelelamo ku kucita nshi ukwaleepa filya? 
## Na ulupwa lwandi lonse lwaliloba.
## “Ine mukanshikafye kuno kwine, ala takwaba umushili ubwesha ku bumi bwape nape”.
## Kosamu, Nzimbi-yalema, Kapalala, shi-MutaIe na Kanyangu abafumine mufitungu fyalekana-lekana muno calo abati ku  mushi tekuti babweleleko pantu tabaleeyako mukutandala pa cuti ku mishi yabo, ku mushi kuti bayabaliila abaana.
## Ba Kapampanta na amacoona yanabo ekuisanga mu chimunzi mu bwikalo bwa muyayaya na abo batumfya na ukubaseka abati amaloofwa, awe nabo balacucutika kwati tabalekwila icuuma na ukuilemena mu maini.
## Lelo bambi balishukilapo incito shimbi kwa Mutotoma ku makontalaki nabo abati ifyakubwelela ku mushi mano ya cabe kabili aya mumpili, abantu baabo bonse balifwa ku mishi, kanshi tekuti bamone apakuyafikila.
## Mwalipwa ukwishiba na imwe imisango ya tukamushi tumo, nitu namwanya kali kwisaya, ifyo tufutuka nga uwa ku kalale abwelelamo ku mushi. 
##v Tulaya mukubacinjisha amano atuti ilyo balebomba tabatuposeleko amaano, balemeka na ukuyumfwa ilyo bali ba bwana mu mikoti.
## Ifisonso fyakulimapo amabala, ubunga na umunani wakuyafikilapo takwali abenga bapeela ama balilaba nangu tabatala abasapikapo ba moolwa.
## Ecalengele na ukuti abengi ababula imishi basanguke ama Town Fellows, abaileikala ku Cimunzi ukwikala amaloofwa ukuli nga kwa Zimba, Kapooto, Kamatipa, Chibwe-ca-nama, Kantolomba, Chazanga, Ipafu, Fipuya naku Kalilo.
## Abengi tabalekokola kusheta ulupiya lwa penshoni ku minwene naukufwaya ukulya utwa nunkila lyonse nga abacili pa ncito, elyo nomba baikala nga abakombele umunani, ifyakucita fyabula.
## Ulupiya lwakulishishamo indupwa mukwai iwaingila pa cani, na imikalile yacinja. 
## Abalenwa cai wa mukaka na buleti wa batala ulucelo nomba balabuukafye munda ya tulo, bapyangafye ku makasa, bapisha na umunwe mukanwa baya balelulumba mu mushi mukufwaya ifyakulya.
## Kapampanta na ababiye balekeele nabo amacito pamo peene baishile isanga muli ubu bwafya, leelo basukile bapandana amano abati kwena nangu indalama shakulishishamo abaana na abeshikulu balefifitilafye bafwile basangapo inshila shakunwenamo ubwalwa ku banabo abashele pa ncito.
## Ubwile bwa aya maloofwa bwali bwakuti ilyo bashimaini baleya pa Chikalabwamba na Kabucende takwali kufwala ubusaka pantu kwaleba icikwela, balesanga ifikopo fyonse nayakungula pa byaolo nayatuulika napo yekele.
## Icashele kuyafukamafye na ukulomba ku maloofwa ya kantu ifikopo fyakunwenamo.
## Cilya icikopo camoneka pakuya shita ubwalwa napo, kutala wapeta amaboko ya ishati pantu pali ukufwembana pakufika pa kaliwindo.
## Kanshi limbi nga wakwata ishuko lyakushita pakufuma napo kulwisha icikwela, limbi kuceshamo kusangafye ubwalwa bonse nabwitika, abantu nabasamba.
## Ekutiila nga waciba naupopoka muli ka suti koobe kalya ufwalafye pa mulungu pakuya ku calici nangu ku bwinga awe ninshi kulabwelelafye ku ng’anda uleonkafye ululimi.
## Amaloofwa nayo kutila uwashita ubwala ninshi kwikala apo bali, pakuti banweko. 
## Uwakaana bamupingila abati alenwena mukampompo, aleti ni ku mukoti uko anwena Cocoa muli ci cindobili eka.
## Awe boola yakakana, shimaini alapitaanafye pakuti asange icikopo cakushitilamo ubwalwa.
## Lilya shimaini alefwaya icikopo cakwe aumfwakofye uko amaloofwa yapunda ayati: Nawasama nga umulonge ukolelwe ubuuba, ule ungwa-ungwa, ala ubwalwa ubukali bwalapwa kwalashalafye ifitooto, wala lapila.
## Lubula-pa-koca-icumbu, mukwai nangu amaloofwa yaba na akamusango ka kutinta imisa, shimaini icishele kuya cimbafye pa maloofwa yene yalya, na ukulayashitilako ifikopo fya bwalwa.
## Amaloofwa yene yali nibalya batiila mu manshoko abati abaume ba Cala-watwa, ba cofwe-malemba, balaala mu mwabu wa tambalala, abalemenena ku kwakanya umunani bashailebambako, ukwabula na insoni.
## Kuti lilya balukulwila ubwalwa mu mikolomino yali nga ifilongoma pa mukoti abena Kapampanta kulaeba uleshita: “Leteni mwe basambashi besu ulupiya tuyeshita nifwe, pantu imwe mwalaya shoma mu mulongo, ifwe tatutantama nakalya, tulima ofisho pano balitwishiba.”
## Awe nacine kuti panono abwela na ubwalwa. 
## Lelo ubwafya bwakuti lilya talateeka na icikopo panshi ubwalwa bamyangafye nga switi, nakabili shimaini afukula shimbi Cala-Watwa abwelelamo ku kushita.
## Awe icipute capa lutungu shimaini acisenda mu cikwama casuka capompoloka, balatambanafye na maloofwa.
## Umwine wa ndalama ashala ukwabula ulunshingwa.
## Umbi nao shimaini aisa isanga muli ako keene kaposo atampa ukubashitila. 
## Ulya shimaini bapwilila ubwalwa ba mufokola kwati lishilu abati:
# “Aba ba boshi bakomboka lai mukoti nombaline, nabo balefwaya bomfweko bwino. 
## Iwe indalama nga nashipwa tandala cabe.
## Ilyo ilyashi lya kumukoti ilya ku ciisa utupata tatwafishiba nakalya, fyakwishiba imfuko shinobe mwingila nasho mu mendo. . .mwandini boseshi akunweni elyo mwafika, uyu napya alepulafye ubwalwa pano mwatusanga.”
## Shimaini afilwa ukuipokololako pa cintu-bwingi, ebele kuti bamukama viii pa mukoshi nga filya bacitile ba Pomboloka kuli William Sakalanyongo na Seka-uponoke, pa kantini, ba bapoka na ifikopo fya bwalwa.
## Nacine ngafilya batiila abati: Pumbwe afwilile pa lyakwe shimaini wa maano ati cine-cine kuti afwila pa lyakwe.
## Nakabili nga filya batiila abati: Kabundi cefya umutwe, impako shaba nabeene, shimaini icishele ku ongolokapofye, na icilaka cakwe, alungama na kumwakwe ukwabula ulunshingwa mu mutwe kwati taciya na ndalama, mwebantu!

