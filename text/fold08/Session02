## Ilyo icililo capwile ba mayo balitwitile icungulo kukati ka ng’anda.
## Bakakwile akafunda apali utumusalaba tusano.
## Akakwamba bakobeke ine mu mukoshi elyo na baice bandi nabo bene kamo.
## Elyo batile: “Iwe Jumoouleibukisha ifyo wiso alandile ilyo umusungu amutumine ku cishi ca umbango aye afwe no kufwa nag iwe upusuke,
## atile ‘CEBO kuli imwe mwe bana bandi kano fye mukatamfye umusungu elyo no kuiteka mwe bene no ukafilwa ukucite fyo nshakamwite umwana wandi mu nshinshi nagu mu bumi.
##’kanshi pa kuti mwikalaba ici CEBO nashita ii misalaba mu kuti mufwale mu mikoshi yenu name kumo apa kuti ilyo mulekula mukalaba icipope shinwe amishila.
## Bana bandi ici CEBO cikalamba pantu mashiwi ya mufwi kabili mashiwi yakwa Lesa pantu pa kutamfya abasungu no kuiteka umusungu takakwate maka yakwipaya umuntu naumbi mulufyengo nge fyo wiso bamwipeye pa mulandu wa kuti fye musungu eco te kuti asakamane umuntu nangu  afwe pa mulandu wa shuga … bana bandi nagu shuga alowa ine ukufuma pali lelo nhakatale ndiya icilyo ico babikilelo shuga pantu shuga ansha panse, shuga ampoko mulume kabili tata uwakusunga shuga ambika mukusunga imwe, mwe balingile ukulasungwa nag shinwe! 
## “Cisuma bane kalaleni lelo umuntu takwaba uwishibikwa pa mulandu wa matontokanyo lelo pa mulandu wa milimo acita, na imwe bonse mwasumina icebo cakwa shinwe.
## Ukusumina takwayafya lelo ukucita. Ndesubila ilyo mulekula ne CEBO na co cikaya cilekula mpaka fye mukesecita filya David acitile Goliati.
## Lesa amupaale, ifyo apaalile David.
##” Nampo nga ni cilya batile”umwana ashenda atasha nyina ukunaya” Kwena ifyo ndecetekela takwaba icishi nangu cimo icawama nga Jambojambo pantu mu Jambojambo e mu calo umo bawama kwati ni mama Maria; abalumendo nabo basoboloka kwati ni bwana Adamu mwibala lya Edeni! 
## Ifilyo ubwinga nafyo fyakwa cilime kano wayafikulilafye insakwe nga ufipwa.
## Impanga teikulu lelo ngawalolesha ni mwitonta umushuma Lubanga! Mu musumba namo ni mucenda buseeneme; tawakasangemo uwabufuba iyo.
## Icungulo na kasuba konse cimo cine ni Jambojambo. Pakwishiba fye ubusuma bwa mu Jambojambo kano fye ukuyako pantu na fwebene kuti nga wakutumana ukuti ulondolole nakalya kano fye ukutila Jambo ni Jambo epela.
## Batata bashile amabala yafilyo yatatu; ilyafisali umo twalefumya indalama shakulila elyo limbi lya mupunga pamo ne lya nkondelelo yonse yatalike ukusapilwa ilyo ba tata bafwile.
## Panonopanono mayo nag bayama baesha nganshi ukufwayafwaya indalama sha kusukulu kuli fwe bonse bane.
## Ilyo nafikile pa myaka ikumi na isano nafikile mu standati 4, ilyo na fikile mu standati 8 nali ne myaka 20! 
## Ukufuma mu standati 4 ukufika mu standati 8 nalepita fye uwa cimo.
## Kansi bamayo nag bayama kalilekele ukundipilila ba minshoni ebalendipilila.
## Ilyo naninine standati 8 nacitile bwino ukucila onse fye pa minshoni, mu kubutuka, mu kuciluka , mu ciluka ku cimuti na mu mibele  isuma, fyonse wapwa standati 8 kano fye kuli bukafundisha nangu bushicilime apo pene epapelele amasambililo ya mu calo cesu, kano fye abakwete icuma e baleya ku bulaya ku masambililo ya pamulu.
## Pamulandu indalama nshakwete nabwelele ku mushi, bukafundisha nshalefwaya nangu bushicilime.
## Ilyo nailetula bayama nag ba mayo umulandu bonse batalele fye pantu tabakete fyuma fyakuntumina ku bulaya.
## Ubushiku umo naileingila incite ku fakitale kwalebomba batata; bailempela iya bukalaliki.
## Nabombele imyeshi mutanda ilyo kwaishile abena Amerika banigro batatu umusungu wa fakitale abapele kuli ine ukut imbatandashe mucikayo ca shuga.
## Nshishibe icaingile muli umo uwacikoloci atile: “icungulo nga wainuka wise ku otela tufikilile ndefwaya ukuti twise tulande bonse.
##” Ilyo naileyeba ba mayo batile: “Uulekwita afubete impande nalimo kuti lesa wesu atwafwa wasanga ishuko lyakuila ku ntanshi mu masambililo yobe”
## Ichungulo ukulingana ne nshita, twapangene awe nafika ampokelela bwino nganshi elyo anjipusha ati, “kuti natemwa nganshi nga cakuti wanjeba ifyo uleikala nefyo walekele isukulu.”
##Awe namweba ifyo ba tata bafwile ne CEBO banshilile pamo na bamunyinane.
## Ne fyo indalama shaluba ukuya ku bulaya ku masambililo ya pamulu.
## Awe namona fye afumya cheke ati “mona munyinane ubucushi bumo naine ba tata bafwile kale sana incili umwaice, abasungu bacilonganino batila KKK e babepeye.
## Nomba pamulandu wa kuti ba tata balibombeshe bashile utufyuma lelo nalisandulula kabili nakwata fye umwana umo nao aleya kuli bushing’anga kanshi bonse babili mukalaikala pamo no kusambilila.
## Abula cheke wa £50 ati utwalile ba noko bakalembela abancito bakasekwila amabala mukuti balesangamo amakopala ya kusambilishamo abaice bobe.
## Elyo kabili mailo tukaya ufwile ukupoka pashipoti mukuti ilyo ndetuma indalama shakwendela bwangubwangu fye ufwile ukwima. Fyonse ndepekanya pamo no mubiyo nkaya mweba.
## Cisuma kafikepo Jumoo!
## Ilyo nalandile bayama na ba mayo awe batemenwe nganshi pamo no kupapa. 
## Ulucelo nacelela ku cibansa ca ndeke awe twaposhana, kashita kashila awe baima, ilyo bashilaima ebele, “Jumoo, ico ufwile ukwikatisha CEBO ba wiso bakushila cikalamba….” Andolekesha mumenso antontomesha naumfwamo na kamo! 
## “Shalapo Jumoo!”
## Awe baya.
## Tapapitile na kashita awe fyonse fyalingana, ulucelo lumo ba mayo, bayama na banandi pamo na bamunyinane baya ku kunshindika ku cibansa ca ndeke; awe nanina.
## Pe fye naleibukisha linda pa kwima alilile nganshi pantu antemenwe nganshi.
## Umutima mu ndeke wali fye uwapamfiwa pantu nshaishibe pantu nshaishibe uko naleya; Munda mwali umusamwe no mwenso.
## Tatufika tatufila twafika … namona Dr. Dunpall alasekaseka.
## Awe Dr no lupwa lwakwe bansengela.
## Umwna wakwe James Dunpall, naine twatolana; lelo balemwita Jimu name Ju.
## Ilyo banjipwishe ilyo nafwelwe ubushiku bumo pa 15th Octobe no mwaka umo ici casanshisheko ukuntemwa ku balupwa lwa kwa Dr. Dunpall.     
## Ilyo nashele neka mu ng’anda nalolesha muli ba satefiketi ba kwa Dr. Dunpall pamo no mukashi bonse bali na basatefiketi wa kasushi ka nkalamo! 
## Jimu nao amabuku yakwe aya ku sukulu nasanga pe lye ni V.G nangu EXC.
## Naikata mu mutwe nati yino ng’anda pakukutemwa kano fye waibikapo fye nga cakuti wala pona kuti bakupata.
## Awe apopene no kubelengesha kwaingila. Papitile fye imilungu ibili na makollegi yaisuka.

