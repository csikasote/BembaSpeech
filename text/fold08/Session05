## Shikulu atalike nao ukulima ubutonge no musalu pamo no kuteke nkoko. 
## Asukile aba umukankala.
## Ilyo afwile ba tata e bali nomba e bene ibala ne fyuma fyonse fyashele mu minwe ya ba tata.
## "Kanshi ubushiku bumo kumacaca twaumfwile fye amawindo toba, toba: ifimuti fyama windo fyalawila na mukati ka ng'anda.
## Nga filya nandile abanandi balile ku kulya iciminshiminshi.
## Ba tata bambula bamposa mwifungu lya busanshi bwabo.
## Awe na basungu mutanda baingila na mu ng'anda.
## Babili baikata ba mayo, bane baikata ba tata babakaka ne myando babaposa na muli ka motoka baishile nako.
## Umo ndi mwifungu naumfwa ka motoka kaima.
## lyo nshita nali ne myaka 15.
## Ba tata balimfundile ukulisha ka lifofa awe naya napo bakafishile nakabula nalongamo ne fisongo mutanda, fimbi nabika na mu matumba natalika no lubilo ukuya umwile motoka; uku ndelila uku mbutuka fye.
## Kuti intile, namona imipeto ya motoka yalola mu mpanga yalunag mu mushitu.
## Natalika ukwenda panono-panono awe naumfwa amang’wing’wi.
## Natalika ukubendela …. Na swa …swa …swa … swa nakutumana naumfwa munda mwati lulululu, akasansu kapona ku muti nasakaya natutubala … naumfwa utuni tuleimba cencelya cencelya … cilya nati njimye ulusaka awe kamona kaleka no kwimba kandolekesha! Nomba kwati nakeshiba ico ndefwaya; kaleka no kusunkana na ine nalaya.
## "Kuti cilya nafika fye mupepi umwakuti ndeumfwa ne fyo balepema bonse nabamona!
## Ba tata nasangile nababakaka umwando mu mukoshi baleselela elyo nabafwa no lulimi nalufuma fye lonse nababakaka na mu mubamba wa fyani basanshileko na petulo balepya.
## Elyo ba mayo babalalike pa cimulando pamulu nga filya: nababula ne nondo iyafina.
## Nasangile balebafwanta icifuba ninshi amolu nabalyongaula! 
## Ilyo batalike ukufwanta icifuba lyene baleka no kupunda! 
## Nabuula na lifofa naumfwa no mubili onse wapuka na mabe kuti tapu... tapu ... tapu... tapu ... basano bawa kuti umo ati mbutuke nshilaiminina umukonko awe twakonkana no nao acili kwakuya anina talasala ulupili kwabula mano na ine namona panuma kuti alapokoma atile! 
## Ausangaa fye, tapu akununkila na mu mukonko!
## lyo naishile apali ifitumbi nasanga umwando bakakileko ba tata waputuka baponena panshi epo nasangile Namona balepya! 
## Naikala pebwe nalolesha ba tata balepya balepwilila! 
## Namona umulilo waikata no mutwe! 
## Namona na menso fyonse ifyantemenwe namona filepya kabili nashininkisha ukutila batata bafwa tabakabwele iyo! 
## Wiso nao tashimwa nga afwa epela! 
## Njise mpilibukile ukulele ba mayo pa mulando nasanga ukufuma pa tukondo ukufika na pa cifuba nabalyongaula ku nondo fileti na yoko! 
## Balilile fye ilyo balebafwantaula imikons, elyo amatanta mpaka no kufika pa cifuba apo nasangile balebafwantaula!
## "Ilyo naikele pa libwe ba mayo pa mulando apo babashile ubuseneme ninshi ne fyakufwala nababafula fyonse nasangile nomba baleti bayasamuna akanwa, eiyo kaibwelela na mpwa! 
## Bayasamuna. . . ka ibwelela na mpwa! 
## Nalolesha.
## Mweo ulepwililila! Impumi no mutwe onse fye wali fye umo wabela! 
## Napilibukila kuli ba tata nasanga fye nomba mito yekayeka no kushima nabashima umwina wa mito wekaweka eushele! 
## Tata afwa! 
## Epela capwa! 
## Ndoleshe ba mayo namona akanwa kaya kaleisukafye panonopanono kuti na fooo! 
## Imilopa yalakonkoloka mu myona na mu kanwa; no mukoshi na kobo!
##  Capwa!
## "Yama! 
## Jumoo takwaba icabipa ngo mweo nga wafumamo ninshi capwa! 
## Ubo bushiku naleti nayesha ukushibata ukuti ncisangule cibe ciloto, nakalya nabwelela pamopene namona umukoshi waba mayo na kobo! 
## Capwa!"
## Ilyo apwile ukushimika naumfwile umubili watalala fye tondolo! 
## Amano na maka fyonse fyapwa! 
## Elyo ebele, "yangu nati ndabeko cimo aba bantu abaipeye ba tata na ba mayo basungu abo bapangile icilonganinoca K.K.K.e kutila: Ku Kulakishi Kalani; e mukutila abasungu bonse, abasungu ku Saufi wa Amerika tabasekelele ilyo abasha bakakwilwe balefwaya ubusha bupitilile. 
## Kanshi e ico onsefye uwafita uwasambilila nangu uwakwete utufyuma panono nangu fye ukufwala bwino ninshi ba K.K.K.
## bali no kukwipaya mu nshila nge shi shine baipailemo ba tata na ba mayo.
## "Bambi balebateta inama mu makasa elyo bamukakila ku muti bakosha no mulilo mwisamba bapalamika na ku makasa batetelemo inama elyo umuntu alatopota! 
## Bwasuka ubukali bwa mulilo bwaingila no kwikata umutima afwa!
## Bambi kumwitila fye petulo elyo bamusonteka bamulekaayaalepya!

