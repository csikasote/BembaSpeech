## Kuli ba taata bashikulu Mumamba Kamangala
## Cabuseko nganshi ngacakuti kalata wandi amusanga ulufwile ing’ombe, 
## naifwe kuno kwa Chatwala ensa-na Yambala Chikamutwala tuleshimpashimpa, cikulu buleca
## Bashikulu ba fungamwango ebalelwala umusana na moolu
## Namwishiba ubukote nabo bulwele, 
## kuti leelo basabailako umongololo, mailo batenda imbafu
## Nasukile na batinya bulya bushiku ati lilya nali ku kalaale abena mupalamano dokota ailebapima ukuti mukutenda umungololo lyonse mufuma ubulwele bwa ng’ongo
## Nangu taishiba ifya muti yacisungu nfyo babuka ico umuntu alwele mu misango yaba mwisa shikulu tasumine ifyo namwebele 
## Kanshi alinseka no lwalali sana, icakuti atotako ne linso ati: Loloko we ciwa we, nine wamona akanya ka malushi akakubepa ubufi bwansholololo!
## Abafyala babo nabo pa Kasopola ba Tomashi Mfukilwa nabo amenso eyalebacusha, yaakashika na ceee, ngo mulumbelumbe, naponga mulandu wa cuushi ca pa nsaka
## Mwalishiba nemwe nga nabalambatila ku mulilo kabawilafye palya peene
## Ala amenso yapilafye ifilamba mutapi nga uwapeepa mu mpembe ya mumono nangu uwalwala ubulopyo atemwa ulukanu
## Ba Lemi Musoka Muka-na- Besa, abakote cisunga, batitwako fye pa masamba yacai na shuka balaisha kuli imwe 
## Abati nga kanshi cinshi cakunkumya imyungu na nomba?
## Ala nomba bakanikakofye amasamba banwinemo eyo baisabomfya na mailo
## Abati poseniko amano, ala akakubikilwa kalapapatala, mwe!
## Akeshikulu kenu ka Mumamba aka keene kalenembelako uyu kalata ala nakakula, lisonkola elyo nakusukulu kalecitafye bwino 
## Eico kanshi kuti natemwa ena aisa uko ku kalaale pakuti aisa twalilapo amasambililo pantu kuno kumushi ukubelele amaskulu nikumuya uutemenwe, kutali nganshi 
## Nshilefwaya akakule imbutuma nangu mbelengelako, nga ne wishi 
## Bataata mwandini nde mutotela apakalamba pafyo mwandetele kuno mushi pakuti njiseba umololoke
## Tolooto nao aliupa Mando, 
## icishikululwa caba Chilambalele, 
## balya nemwe mwaishiba baba nobusaka bwakusuna imikusu ya ubwali kwati ni kumwele, 
## icakuti nganabakushilako kuti waumfwa ne cilumba pakubulya
## Kanshi nao ali nabana ba babili no uli mwifumo 
## Ala mukwai ndekunkula kuli kabumba, Lesa taata Shakapanga ushalubile pakumpa taata uwaba nga iwe, 
## cine-cine ni kwa lesa ku matanda, ushitasha mwana wa ndoshi 
## Akubula mano yobe abo ba para-para bakukalaale abapena nga abafokaula ifimabange nga balinkuntile amabu panshi, 
## abakucalici abaya posapo nakalibwe pali wabo ku manda, apatalala no kutalala
## Elyo nokuupa kwine ala naupafye uwaba nga mayo, uuntangaatafye ngo mwaana aifyalile 
## Ala nomba nokulonga ku calici ndalongana, 
## nokumbatisha balimbatisha kuli patili, bwanu Piloni, nokukomonika nda komonika cilamulungu, ukwabula no bwafya
## Ifi ndelemba kalata abapongoshi beenu bana Solo nabapeelwa Chola uukonkele Pali ba mpundu, 
## ala kuli nsansa kuli shikulu Fungamwango, 
## alentumfya nokuntumfya ati ndelopolola umukuba atemwa impanya mumwana wabeene
## Leelo icilempamfyakofye tusaamu twakufwika abeshikulu beenu, 
## ala basapwile nga makanta nangu cimuni
## Kanshi kuti mwabalaishako nangu tu shimya mfule, tukatolongo natu sabala baisa mukubindila, temulandu
## Fwebawishi nangu tuleenda ne fikamba teemulandu, 
## twlikula twalyupa, tapali winga tukumbwa
## Elyo naba yama ba Fwambalele nabo ubwamba nabukula nganshi, 
## kanshi baleumfwa ne nsoni shakufumina na panse
## Ka Mumamba ako natuma, poseniko amaano, kakamusanga mubukote bwenu pantu kalemoneka akapete kabili aka cumfwilo ukucila ifyali ne wishi
## Shikulu kuno ine alindaya ukupyana umushi wakwe, 
## kanshi ndoleela fye ukuti apenuke apenuke bwangu uleke nkeekale paa mbaso
## Bonse balemiposha
## Ilyo Shi-Mpundu Solo alekele muli uyu kalata ekweba ka Mumamba akali kalemulembelako kalata ati apitulukemo ukuti omfwishe nga fyonse nga ali nalemba
## Awe Mumamba nao aponamo ukubelenga, awe tashilemo nangu kamo
## Wishi ekumweba nokupeta kalata nokubika mu mfulupu ati akatwalila wishikulu ku kalaale
## Umulandu ukalamba uwalengele ukuti Solo akwate amano yakuipingula nokutuma umwana ku kalaale mulandu wa macushi amwene abafyashi.
## abashakwete baana abasambilila nokubomba mukalaale ifyo balecula ku mushi
## Abakwete abaana mukalaale lyonse ngabafola balebatuminako ifyuma ifili nga macinga, ifilimba, amalangeti, ba maatala, ifyakufwala, imipika ne mbale
## Fimbi ifyuma abafyashi bakumishi balepokelela kubaana niba cecele bakufwala mu mainsa imfula nga yaloboka, 
## bapatuufu bakumakasa elyo nde ndyato shakufwala abakwete utubombo nangu amaundu mu makasa
## Pacaka atemwa pa Chiminshi-minshi abaali nabaana mu tauni balepokelela amalungu yakufwala mumikoshi namumisana, 
## utubangili, ifinkwingili na makoosa yakumaboko elyo notwangasha abaice
## Ifi fyonse fyalangile Shimpundu-Solo apabuutu tutu ukutu nga umwana wakwe akulila ku mushi limbi ubongo teti bufunguluke nelyo engakwata amano yakusambilila kuti aba fye mubwapwa nga cula mucishima
## Limbi naylo kuti paisaba fimofimo ifyakumufulunganya ubongo
## Bakamushi bamo-bamo baaba na maano ne misango yabukafimfita, kuti bamubelela itima pa kucampuka kwakwe, bamulowa ukuba icikopo
## Kanshi calilingile ukuti afumapo, aya afwele, apo aleele, ifyo aletontonkanya atemwa ifyo alelanda, maimwene yakwa kalulu-icikulu cila muntu aleikala ukulingana ne funde
## Ka Mumamba akafikile pa cimo camyaka ikumi kalesambilila mu geledi faifi panuma yakukabiika icimwela cakuaya ku kalaale kalaumfwafye bwino, 
## tepakucankwa nga kolwe pa musambo, 
## kalaendafye napakanwa apamwentula nga kalubi
## Katemenwe icakuti ilyo bushiku bumo kafundisha aebele ikalashi ukuya ipusha abakalamba basangilwe ku nkondo ya buntungwa, 
## iya Chachacha pakuti bakasambililepo capamo ka Mumambo kaishile sopolola ilyashi bwino
## Ngafilya batiila ati ukupoka icinsenda ku nkonko kunakilila ka Mumamba mano-mano kasembeleka Ba Fungamwango ukuti kabanukuleko imfwi mumutwe shafula ngashi, 
## pantu balemoneka ngabalubila mumpanga atemwa iciwa
## Ba shikulu-bantu baseka ulwalali, na ifilamba fyapona, batotako ne linso limo bati: 
## “Nobe wine ukaba iciwa, uleeti webo ukabelelela no mushishi wafyelwe nau ku mutwe ukwabula ukukwata indale, bati?”
## Ka Mumamba kalishibe ukuti wishikulu pakumushimikila ilyashi ngape kano amunyengelela, atala amubombelako akamulimo kamo elyo amuteeka panshi alapitamo ifyo apuswike mu bulwi bwine bulya
## Umwishikulu atintila wishikulu, alamwipusha ifyo cali pa Chachacha napa nkondo ye sonde yabundumwine ama jelemani
## Ba Fungamwango baponamo ukumushimikila icishikululwa cabo, Solo-mwana, ifyo ifi fita fya bulwi ba Mubailo balefuma ku mwense nokwisa teebela mumishi imishi yak u kalundu, Tambalala, Mwenda
## Mission, Milai, Shebele, Kpapi, Moba, Mutai na Chintende uko abantu balebapuma nga male, ukubocela imishi nokwkata bonse abalelwila ubuntungwa ukufuma muminyolol ya bamwisa
## Ka Mumamba takatalile akamonapo Mubailo nangu kapokola wampatishi wafye, akayabamona ku kalale
## Kaelanganya Mubailo, awe alemonekafye ciwa-ciwa, kasuka kapuunda akati: Mayo eee!
## Ba Fungamwango bashimike abati aba bafyatiile abalefwala ifimpompo fya mbale, impatishi, ba macense ne fiputula fya khaki bafikile ku kalundu mukwikata abeena-musumba abalelwila ubuntungwa bwakufuma mu minyololoo ya fedeleshoni ya Rhodesia na Nyasaland
## Abantu bafulumukile mu mpanga emo balelala ku muulu wa miti nge ntakuku pantu ba Mubailo baishile nobukali pakutiila ilyo baleisa basangile ba Chipata Mukya-umweni-akaya-ukushala-wacimona, baletoba ubulalo bwa pa Shebele pakuti aba ba puliisa beisa abuka
## Ili lishikulu-bantu nalyo lyali ni lipasa-pambi aliti tuleninana nemwe, tuleimbana inama mumeno, pano pena tamwa abukilepo
## Awe fyashokana mpakafye ba Mubailo balicimfya, lelo ninshi nalitala nalibongolola apakwabuka, elyo balitangisha nokulola kwa Milati
## Fyatala fyabocela icani, fyabakaka impingu ku maboko elyo fyabatangisha napa ntanshi ukubatwala kwa Milai uko baletuulika bankole bonse abo baleikata panuma yakubutunganya bukalwila wa buntungwa
## Ba Chatwala bashimike abati ilyo ba Mubailo naba Pampati bafikile pa Milai basangile ba kalimansenga bali mukakubila, balebacucunganya ku fita fimbi ifyafumine ka Mansa:
## Mubailo: Niwe ani?
## Kalimansenga: Mukwai nine Myele-Myele
## Mubailo: Leta icitupa
## Kalimansenga: Mukwai Na- Kalama umukashi wandi nasenda
## Mubailo: Asendele kwi?
## Kalimansenga: Mukwai eele kuli mweshi mukwela
## Mubailo: Kanshi niwe utuma umukashi mukolofya isabi mu nshila shabindwa, bati?
## Mukwai babekata pafye-pafye baba soomyamo na lumbi ulupi pa nsense ya kutwi elyo babepusha nakabili abati:
## Mubailo: Ale landa bwino umukashi obe ele kwi?
## Kalimansenga: Ala mukwai ndamukanya, nomba tomfwa
## Na milo line aliya, amatwi yakwe yalikoma:
## Mubailo: Kalete kuno isabi aipeye
## Kalimansenga: Mukwai acinailapo ubwali ulucelo, alya
## Mubailo: Ngwaiwe tawacilyako?
## Kalimansenga: Iyo mukwai nacitobelafye umusalu
## Bakalimansenga, nangu, ba Myele-myele, bashipwishafye ukupwantaila nokushitisha abakashi baabo babakulubisha, baya baposa napababiye ukuti batampe ukwimba nokucinda
## Ba Pampati, abo ifi fita fyaumfwile ululumbi ati balishibe ukufyetela itumba nga pali kapashi, mukwai babfyanka ne ng’oma ukulalisha elyo abanabo basangile kulya kwine nabo balaifeta amasha
## Lelo bakapokola bamupamba batala babakoshamo ba Pampati amapi ayeneyene ne filamba naba nasonda balasolomoka mumyona nokubacincisha ukukaya ing; oma no kwimba
## Kubukali bwa mapi ba Pampati abali ne cikukuma pakusaamuna ulwimbo batamantika abati:
## Papaaapa-pale-pale
## Paaapa-pale wandi ukuwama,
## Paaapa-pale wandi ukuwama
## Bena kashiba eba mulile eee!
## Uku ninshi bashikulu-bantu baiposa namumasha yakubapatikisha
## Mwalishiba nemwe ukuti ukwimba, kulisha ing’oma nokucinda ilyo nabakunyesha tecintu camasange
## Kuti watala waseka elyo kabili panuma waboboka mumusowa ukulililako uyo balecusha
## Uko babatwele mukwai bayabalonga na mukalokoni kuntu balebomba incite ya cibe, iyabula amalipilo, kwati basaha, ukupinga imbeketi shamipombo ya mafi pamabeya ukufumya mubuloko
## Ku ncito yabula amalipilo baleya mukupinga imilongoti ya menshi iyafina nganshi icakuti ngawalolesha abakali abakote uko baleshangila icisendo cafina ngo mucele uku baleimba abati:
## Nangu waseba ipala 
## Ku mulongoti tuleya
## Nangu waseba ipala ku cikobokobo
## Ku mulongoti kwena kuya bebele
## Cilya bapwisha, batibaletuusha umbi Mubailo atula noku bembe nalumbi
## Awe basamuna, sensele ne tumba fyalalikuka, abakote bapona na mumasha yabula icilambu abati:
## Njoni kapesa
## Nkongole ubwingi eee nkongole bwingi eee
## Shimbi nkafwa nasho ooo 
## Shimbi nkalubula eee
## Mwilapuma abanakashi ebatunaila ubwali 
## Ubwakubika mufipompo katekwe 
## Mwebena-musummba katekwe
## Mwebena-musumba aaa!
## Ala kuti watala watibinta iminsoshi ifyo aba bashikulu-bantu balebanyesha ifikoti kwati ni ng’ola ngafilya fine bacushishe umulubushi wesu, bwana yesu
## Cine-cine ifi fintu fyalisobelwe muli Baibele
## Uko ba Fungamwango bashele cabashikita ngashi pakumona uko abantu babo babekata bunkole pamulandu wakilwila insambu shabo ishakuiteeka
## Kabili icabakalipe na cimbi cakuti aba ba mubailo baku Mwense abengi bafumine muli ici cine caalo 
## Baileba ba cisanguka panuma yakwingila incito yabu puliisa nokwisa mukula puma abantu baabo
## Kanshi baleisa nensala icakuti nga baingila mumayanda ya bantu ninshi balesasula cikanda, sonsoolo, inama, inkoko, pampa, impembya, inyense, ubowa, umusaalu ne minani yonse balesangamo
## Panuma ya kwiba umunani aba ba kopokola balonganya banamaayo bashele mumishi nokubeeba ukutubila katubi balanwa mwisamba lya myembe, elyo balabepusha nook bafishile abalume baabo
## Namayo ashaupilwe balemwipusha ukusokolola ipaasu atemwa icitupa ca mwikala bule kamfulumende yalepela onse umushimbe
## Panuma yakucucunganya banamaayo elyo nomba aba bakapokola balebwelamo ku boma nabo bakeete, uku ninshi nabatapa ne fipe ifili nga ba waileshi na macinga yabekalamushi abafulumukile mumpanga
## Ba Fungamwango abalwileko inkondo ye sonde lyonse iyabundumwine ama jelemani imyaka ishishi bantu, ili lyena pamo nga beene ba mushi cabakalipa nganshi pakumona ifyo abantu baabo babasenda bunkole
## Abati kwena nanagu amaka yandi yapwa ayakulwa ulubuli apa peena epo batiila ati apabolela luo, ne minkumbipo! Shikulu-bantu asaamwina, afwala impapa sha kulwilamo ubulwi akwampa mututila, amafumo ne mifwi alola na ku mitengo ukwafiseme ifita fyakwe
## Alafikafye Alisha ne cipoolilo awe abalumendo balapulumuka nakumiti bafiseeme
## Ba Fungamwango ekutuula ne mbila ya bulanda abati ba pampati, ba Teete, ba Paisoni, ba Muselela-kwakaba, ba kamumanya, ba Chekapu na bambipo, nababekata bunkole kuli ba Mubailo
## Kanshi imifumu Mwenda naikalipa nganshi nokweba abekala caalo ukwimya icipekeni ukuti bonse bayepokolola abantu bekeete ku filwani lintu tabalabatwala ku cifungo
## Ala mukwai ne mpashi shilanda, mwine mushi talapwisha na kutuula imbila ya mfumu ifita fyapashika nge mpashi ukulola ku mushi ukupekanya ifyanso
## Ni mukanwa nkokwele bana maayo mumushi bwangu-bwangu bapekanye ne cakulya cabaleyaya ku nkondo
 ## Balapwafye akalimbusha kalefuma ku kalundu kwisa cinkulako ifita ukuti ba mubailo baali na mapange yakutwala bankole ku kalokoni ku Mwense ukuya bafunga
## Ata mukwainokumyanga umucele kashita, kabili ati ukukokola pa nengo malole elyo kabili batila abati pakili-pakili aundeepe uwang’ongo abaana baume basakaatuka, paba napikila-pikila, basuka baima nokulola kwa Milai
## Cilya bapalama ku mushi ifita fyapangile akamba bapaatuka, bapita lushenshe mumbali ya mushi nokupolokosa mumpanga elyo batema imiti ukupinda umusebo pakuti ba Mubailo bekesapita na kasalanga ukutwala bakaili ku Mwense ku cifungo
## Awe babelama mumpanga ya munshila yak u kalundu
## Baikelefye insunsukuulu insa ishakupenda na inengu yaleta ilyashi aiti ba Mubailo nabema naba nkole, bali munshila
## Mukwai ifita fyaikala manengwa-manengwa
## Awe cine-cine kuti ngefi icimbayambaya cafika napo imiti yapingilene munshila
## Ba Mubailo ekwikish abakaili mu cimbayambaya ukuti baputaule ifimuti nokufifumya mu nshila uleke bapite
## Ata mukwai apapene ba Fungamwango ekusokesha imbwa nefita fyabo abati: Pononeni bafyatile bakayeshimika nook batula ati kubena Chishinga kwailba abakakaata! Ala mukwai pati na talyakulile… pokela!
## Mukwai ifyakushimikilwa filanguka, nga walolesha apali ubulwi mukwai kuti pali na futuuu na lekaleka ku ciunda caba mututila, ifibombooloo amafumo mifwi
## Ico ba Mubailo lyonse ilyo baleteebelela imishi abantu balebatina susu, balilya no mupoola kanshi ekutiila tabaenekeele ati kuti kwaba ulubuli, kanshi ne fyanso ifili nge mufti sha ciwaya ne mpilipili tabaipangeshe nafyo
## Baishilefye na inkwela shakusolelako amabwe ne impikiso, elyo na imipini ilya batila long baton
## Ba Mubailo bapulikilwa umulemba mukutwi
## Kuti bati batiile baumfwkofye ba mpemba-mfyone balatikuka na tikuuu nge minshinga ne mifwi na mafumo yalalakatafye nga amabwe ya mfula apo babelele
 ## Ala mukwai baishiba ne lyashi abati kaboobwa, leelo fyayaluka imono
## Umusambo kolwe anasha uyo lyonse angalapo leelo wakooboka, natwime tulupite yemwe twaingililwa
## Cilya ba Mubailo basheta ulushishi ifita nabankole bonse babombela capamo bafulamuna na cimotoka pakuti bekabwela nakabili
## Ilyo ba Mubailo baileshina kuli babwana kapaso wabo, kwati nimbwa shapusuka kuli ngoshe, abasungu balisakameene saana pakumona ifyo icipekeni ca Chachacha ica kulwila ubuntungwa cakaba
## Elyo napamulandu wakuti abasungu balemona ukuti bankosa-mukanwa pafya buntungwa bafulile ku bu Bemba ukubikapofye ne ncende sha ku Bulozi naku Butonga, kuli Balubale naku Ngoni kanshi bafwile ukutekanya pakucimfya ubu bulwi
## Mu caalo Chishinga pali ilya inshita mwalipo umukandi umo ifi untutwingatilafye ati afyelwe icikalasama nangu icikata-insoka, umuntu uwakakaata, ushaletina fiswango bulwani bonse
## Uyu mulumendo, ishina ati Chikondo-cimo, Lesa-mukulu amubumbile fimbi ifyo abantu bambi abalengele, ali icilema
## Akwete icikondo cimo ku Lusaka lumo, lumbi ulukasa lwalifye bwino, lelo umubili wakwe walifye uwa kalabana, aya ukubengeshima nga mamba ya nsoka
## Lelo nanguline ali nobululema ali uwakalabana mumucitiley akwe, uwakaata, kaafwa uwalecimfya amaafya abantu bampempeele balefilwa elyo kabili uwalubilo nganshi nge cisekesa
## Uyu musambashi panshita imo alipapwishe icaalo ilyo bakapenda-mabuula baali muncende ilya, balelonda impanga nokwikata abaletema ifitemene na abaletapa inama sha mpanga
## Ilyo baleyabuka Uluongo mubwato umo pali aba bakapenda-mabuula imfuti yakwe yaishilepusumuka noku solomokela peshiba, cabipa nokubipa
## Mu Chishinga tamwali nangu umo uwali no bulamba bwakwibila muli uyu mumana pa mulandu wa fiswango fyalimo
## Kuti umo baletaba-taba akalimbusha akati uyu mulimo tapali no umo uwinga ucimfya, kanofye chikondo-cimo 
## Awe mukwai nokumyanaga umucele kashita batuma ne nkombe yaku leta chikondo-cimo kwa Santimu
## Ilyo uyu mukandi bamuletele bamulangile napa ncende apo imfuti yatobeele, ninshi ni mumana walipabuka, walibunda waliposa nafilya
## Li Chikondo-cimo, ukwabula nokuti litale litontonkanyepo, iyasamwina lyaipoola na petenga kuti na pooo nge cibokolo, lyaibila
## Ala mukwai pano caalo palilawa, paaba abantu imisango pabili na patatu, Chikondo-cimo aibila nge nondo pe tenga, panshi ya mumana
## Napo nga ali nicisanguka, ninshi ni mucinama nshi? Nalimo ali na mansangala nge sabi umwakupeemena, 
## teeti twishibe pantu inshita aposele panshi ya menshi ilyo alefwaya imfuti ukwabula ikwibuka ala yakupapa, mwababile
## Aishile tumpukafye limbi-limbi ninshi na ba kapenda-mabuula nabasakamana abati nalimo umuntu wabene nanwena, 
## nangu nabamulya ku fiswango fya mu longo, nokubeeba ati imfuti ali naisanga kanshi ali nokuya abula panuma ya kukola umwela
## Cilya atusha Chikondo-cimo aipolapo nakabili, nacine kuti bati batiile bamona fye uyu aibuka, aisa aletaakanya ne mufti ine, abatambika abuka aikala na pacaani alafuula ne nsuli
## Ilyo aba bakapenda-mabuula baipwishe icilambu balelomba ku buteeko pakwabula icibombele ca kamfulumende ba Chikondo-cimo beena baaswike abati: 
## lyoo mukwai bampele fye konse ako bapekeenye ku luse lwabo, mwebeena-mfumu
## Kucamupamba nangu icansoni saana icilambu cafumishe balya babomfi babuteeko califye macampa yalya yene ba kapenda-mabuula bafwala pancito mu mpanga, eyo bafyankile Chikondo-cimo
## Lelo nanguline ba Chikondo-cimo camoneke ukuti tabacengele icilambu abekala mushi calibakalipe pa kaso ka babomfi babuteeko
## Nabo batiilefye ati cinecine bacenjelela ing’anga
## Chikondo-cimo alesambilila pa Kuyumba
## Nangu ali uwashipa kukushokana nefinjelengwe fya mumumana ne mpanga, ukumutotosha ifikoti ku matako kuli ba kafundisha fyena talefwaya nagufye panoono
## Kanshi aleti nga alufyanya cimo ba kafundisha babuula ubwembya “Chikondo” ena kulompokela napa windo, alufonkols ukulola nakukwabuka Uluongo pambilibili
## Cilya bakafundisha basoweshako abanankwe ukuti bamwikate ala mukwai, alebutuka nge cibanda camuli Ole
## Kusangafye li “Chikondo” nalisotola notwakufwala, nalikakila napa mutwe lili napakati kabakateya wa mupila ilyo umulumendo baleita peshina lya boola at mayouwakalabana ku mingalato uwamwibumba lyaba kalundu bamukwempele umweleka nangu ulukooka ayawa icikako bubi-bubi, uku ninshi abeena-Kuyumba baleimba no lwimbo lwakutumfya abati: 
## Leelo kuleba ukubobana naya amakula
## Leelo kuleba ukubobana 	
## Leelo kukuleba
## Leelo kuleba ukubobana!
## Mayo fye eka ewalefwala insondolo nangu imponti shakuteelamo impila, abashala balekakafye ifikumba kufikondo nakumakufi
## Kanshi ekutila Mayo baletina nokumufikapo nganakwata impila
## Lelo kwaliko no munyamata balelumba abati Kabulubulu Munshitiina-mulinso-lya mfumu, uwatusafu nge cimpombwa kabiliuwashangila,muli ba Kuyumba, ena atile Mayo ni uko kwine bamucoonga na kamunga ke sabi, lelo alelobamo ilyauma,pamwandi talalanyepo, pali ulukose
## Na cine ilyo uyu mulumendo aishile nga akamimbi alekasa bambi ukwisa mukwingisha impila kabulu-bulu aishile mwingilamo na kasembe, amukwempa awa no bunseneme nga chituku anwene ubuuba 
## Ata mukwai nefintu fyapena ilyo kasongelekanya umo ifi pakumona ifyo impaalume yakwe baifwampula, akuwisha ati: Pumuneni ba makaka! 
## Kasongelekanya fyakapitamo na Chikondo-cimo, fyatamfyanya ukulola ku mumana, lelo namumfwa nokuti “Chikondo” nga alola ku mumana ninshi mwebo bwelenikofye
## Bakafundisha mukalamba ba mubanga Mubanga Pulula abeena-Chishinga bonteko insansu, ba pa Kuyumba baali nibanshilingwa kani mwikufi awe fyalimbana no mulumendo umo ifi uwafumine ku kalaale uwaleita ati Tarzan 
## Ala mukwai nifilya batilapalwila insofu can eciculilamo
## Uyu mulumendo Tarzan uko akulile ku kalaale alisambilile amabokoseni, ulubuli lwa basungu ulwa nkonya 
## Kanshi ba mubanga Pulula nanguline baali abamaka ngashi awe mukwai nifilya batila mwine mushi tabifya masha kanshi abeena- Kuyumba balibaleba
## Panuma ya ulu lubuli abena Kuyumba ekuyaobola ba kapokola ku Mwense ukuti bese nokufulula abena kalundu
## Lelo Kucamupamba nifilya batila uulutambile eululwile
## Bakapokola bena ilyo bafikile baishile pa ikatefye icikate-ikate kumo kwine nabakote abaali nga ba Chimpwena, ba Shendengele, ba Nshingwa-luce naba Mala-ya-mbushi,abakaele abashali na mufimfulunganya,ebailekkilwamo,ba ndeta misoka ya ulu lubuli bashala  
## Kanshi ilyo abeena-Kalundu bafikile pa kuyumba baselula ne mpila, yawela nokuwela ico abeni bashaishibe cakuti abena “Chikondo” na camanga wakwe, Shamooba,ilyo ifyangalo fyalecitika bena balecesa nokupulula amembya kumbali yesukulu, pakuti balandule impumo, amabwe na membya baile bakapa ilyo baile ku Kalundu
## Kuti lilya line kailisha wa pintu Alisha ukuti umupila upwe, ninshi ba Kuyumba nababakatika utukato, nokutampa ukubaluula ati balobamo ilyauma, ata mukwai “Chikondo” na Shamooba na baana besukulu bambi nabo batula ku cisonso nakukabanga nabapangula na membya ati leelo twalalandula pa mpumo shaku kalundu
## Ala mukwai lwaba lunsambu-nsambu, no ushalimo abamo
## Cawemefye apo Kaboolwe Umwina Nge na Kayumine, bakapeta atemwa ba ngoshe lupoola baku Chishinga, tabasangilweko
## Abaana baku Kalundu kupasangana nge mpashi, abengi bailekumanina kwa Shimwaba pakwabuka Mweshi
## Bambi balubiile mumabala ya kalundwe elyo bambi baileshina na Mukonshi, Lwenga napa Kasopola
## Mulombwa, mwana na Teete waima kale-umulilo kabepesho, balimufyushishe kuli ka Mumamba nokumutwala pa Chatwala pali ba wishikulu epo atuubilisha, mpaka patalala
## Kanshi palipitile ubushiku bumo pakuti abaana beskulu basokoloke muntu basokelele, nokubwelela ku sukulu yabo ku Kalundu
## Ba kafundisha bakwa Mumamba, bakuntikilwa nganshi pakumfwa ukuti ka mupulo-mpako kaabo mwisukulu lyabo kaali nokuya ku kalaale
## Tacabasekeshe pantu ka Mumamba ekalebaseebululako insoni mwikalashi lyabo mukucimfyanya mu cisungu na amapendo na masambililo yambi
## Ilingiline kalefuma kasolwesolwe pa isukulu lyonse nga bapekanya amashindano ya cinkumbawile, balekalumba abati nika cifi cikulu cashinkile amapwetete
## Ala mukwai kalelya imikoshi yankoko balekapaila lyonse ngakashinkila ababiye, ifikopo atemwa ifinyambalala
## Lelo pashinta imo ine ba kafundisha, ishina ati ba Sakamana, batiile naco cine califye bwino pantu ka maikalange kaabo kaleeya ku bulaya ukwali amasukulu aya mpomfu, nefyakusambilila ifingi
## Ka Mumamba pabushiku bwakupelekeshako ababiye bakapelako amashiwe ya nkosho nokukembilako ulwimbo abati:
## Kalumendo kaima akati ine taata
## Naya kukalaale mukukwila suti 
## Kafika pa mukoti cilibwe cakafwanta
## Kafwa akabula ukulwala
## Banyina balila abati yangu umwana wandi 
## Afwa uwabula ukulwala
## Bawishi balila abati yangu mwana wandi 
## Afwa uwabula ukulwala
## Ka Mumamba pakushalikapo ababiye kasamuna ulwimbo akati:
## Chanda we ushala 
## Someone ifyo cawama sobelenge
## Capalapala ooo capalapala
## Nge nkoko mu lunsenga! 
## Ubushiku bapekenye ukuti Solo-mwana akeeme ukuya ku kalaale nabobwaile bulepalama
## Ka Mumamba utulo tetwakumoneka, kaletifye ati tabuca-tabuca
## Ulucelo nicikanga kalepalana nokula posako impikiso kukasuba pakuti kalewa bwangu uleke kakayemona ubulaya pantu abanankwe balemubeepa atikutauni kwaba inyanji apapita amashititima
## Nga wanyantampo inyanji shilafyantika nga kapama nangu ulukose
## Ubushiku bwakwima nabo ubu
## Shimpundu Solo elyo nomba aumfwa ifyo cikalipa umwana, nangu ni citongo, nga afuma pa ng’anda ukuyaikala nokusungwa kumbi
## Nomba mumutima aleti: Nga namusunga kuno kumushi tapali uko akapela mumasambililo yakwe
## Alimwene uko ababiye bakwa Mumamba balelekela amasambililo pambilibili nokuposa amano kukutema amakula, 
## mukusowa na mukutumpula elyo nokuupa nokuupwa bwaice-bwaice, abati isukulu lya abeena-kalaale
## Elyo kabili atontonkanya ati: Nga umfwa Imamba leelo-cine cine yasuka yafyala imamba mbiye? 
## Nga cakuti ka Mumamba ku kalaale kayaponena mumisango yakuliilemo wishi shi-Mpundu Solo?
## Shi-Mpundu Solo cakanga amate ukumina
## Nomba mumone ifyo ifintu fyaluka nge mono.., ena ilyo alelisha bawishi inkonde kalanda ku kalaale yakwe taleumfwilako bawishi ba Kamangala uluse nelyo fye panono
## Cine-cine canga baseka uwacelwa
## Ka mumamba kalelefye citundu mpepo, kaletifye tabulaca-tabulaca
## Awe kumaliki Mukolwe wapa kapanda watekele bas hi-Mpundu Solo asuka akokwelapo
## Kumaliki ka Mumamba kalompoka mumwabo ukuyaowa pa Kamana-mpango, nakwabwa-Lesa kamukonkapo
## Kakalume kashipwisha ukusamba katempula umusambo wa musafwa, kaccectako no muswaki, kasukusa mukanwa notumeeno twabuutafye nga Nakanjela uwatwino twabusalala
## Cilya ka Mumamba kabwelela kumushi kasangafye ba Soosa Mumpanyanga bawishikulu bakulubali lwaba nyina ba longwa, pamo naba Na-Longwa, ukubikapo fye naba wishikulu lya bawishi ba Fungamwango nabafika pa mwabo ukuti bamushalikepo
## Ba Mumpanyanga bateeka akeshikulu akaabo ka Mumamba muceeni bakasuba ne nkula babiikapo na malumbo abati: 
## Niwe mulanga wanya pebwe, we lubuto lututungulula mumfifi, cimpukusa icifishile ukulalwala, watesha? Niwe ukesha tusunga mubukote bwesu
## Cilya ba Mumpanyanga bapwisha banakulu nabo bamukwampila munuma balamulumbilisha abati: 
## Niwe cintelelwe camutaba twalimba, niwe mpyana ngo apyana na mabala, ukase pyana uno mushi wiso nga afwa, ine nkesaaba umusano obe mukalamba watesha we mpaalume yandi, we cisankonde icakuliila kumo ne mishila?
## Awe batapula na menshi mu lukombo bamunwisha, atekula nga akanya kaleonka ibeele, yambi baketila napakati ka mutwe, pa lumboshi-mboshi
## Ba mwine mushi ba Fungamwango bakasuba inkula pampumi nabo nokukeeba abati: “Mwandi bufi, uyu ena ni musha wandi peenape, mukote munandi
## Ilyo nkapenuka nao nkasha namukaika pakuti tukaye bonse akalindi kamo
## Kabili batiila ati uwenda na ngoshe nokumubeya eumubeya, nga ena kuti ashala shani pano calo?
## “Ilyo wiso akapenuka nokusha uno mushi ninshi kwalifyalwa utulumba nangu impulumya sha munda sha tukashana
## Nokokulu uyu teti abe mfula-lumesha
## Ukesa mukuisalilapo fye we mwine
## “Uyu mukoloki teti bamupyane kuli wiso elyo Solo nga afwa akatanukile nakuli iwe nge fulwe ifiikala imyaka na myaka, mwa?”
## Ala mukwai pafuma nokuseka ulwalali pakumfwa ifyobakolwe balesekana ifipato
## Awe bwangu-bwangu banaya nakabwali notu mfindu notu milonge, ubwamalekano-na-mainsa n aka Mumamba akaleya ku kalaale uko bwaca, nga mwipasaka
## Ba nakulu mumamba basuna nakalutoshi batobela namu tubukanga bapekeenye mukalongo ifi, elyo baalisha ka mumamba, nga akanya
## Abati nomba twakukanshika, twakushinsa we mwana ku fikali na mashamo yonse ukalaendafye umwabuuta tutu
## Cilia bapwisha ukulya elyo bawishi bas hi mpundu solo abati umwana bamufunda pakuya
## Balisokele ka mumamba apakalamba nakukakonkomesha abati kekaya saamwa kukalaale
## Balikalondolwelele nokuti ku kalalaale kusuma, ukwasangalala kabili muulu wakwa cibale
## Abantu tabalala, tabenda pa menshi mu tumbesa, ifyakula fyakushita, takwaba kuya mukusowa no kutumpula mumimana
## Abena tauni nangula abeena mikoti tabanyela no kusunda panse mutulyopi, ni mukati ka nganda emwaba utumbusu, utwabamo na menshi
## Elyo ulubutu no mulilo tabasonteka imisaniko ya misanse ne nkuni pakusanika mu nganda pamo peene no kwipika
## Elyo kwaba ne fisungunsho ifingi ificitika mumikalile ya bantu iyalengele bawishi ukuti beene bese baisange kumushi uko bawishi ba kamangala baishile basha pakuti batontoloke mumisango yabo
## “Wamona ine pano ndi mwana wandi ifyo ndemoneka nomba kwati nshafyalilwe mucisungu 
## Ni nshiku nashinteeka amatako panshi
## Ndi nga Nkandu Mulanda, uwo iciwa cateneka impute peshiko
## Kanshi wikayapeekula matwi nge cuswe nokupanuna amenso nga Namungooli, wayafwa walemana
## Eco na nomba nebo nshifwafya nakupepelako fwaka wakashanga kukalaale, nalikala ni fino fine
##  “Ico ufwile ukusakamana li sukulu epela eco nakutuminako 
## Ngawaya sambilila limbi kuti waisaba kaanabesa intungulushi ya calo, ala tafyaba nabeene, ukaya imwena, tekooko”
## Cilya akasuba mu muulu kaya kalesansama ba kanunsha Chiwati abafyala ba bawishikulu abalinokutwala ka Mumamba ku kalaale nabo bafika ne ncinga ya caume
## Ba kanunsha ilishina tayali lyabo iyoo, babenike pamulandu wabu mapuusu no kucofa incinga nge shilu
## Ilingine incinga baleninapo tashalebwela ishituntulu, shalefunika pakati, panuma yakuwa nasho
## Mankolobwe yauma
## Bwangu-bwangu banina ne ncinga no kulungama ku kayanda ukuyapatama saaca
## Munshila baiminina pa Moba 
## Ka mumamba kayashalikapo kacibusa kakwe, ka Malia kafoola kamwana ba kamfunkwa, no mufyala Mulombwa, mwana ba Teete waima kale-Umulilo Kabepesho
## Ka Malia pakumfwa ifyo ka Mumamba kaali pabulendo bwakuya ku kalaale kakuumbwa, kalapana nokulila akati: Iyeee, ngawaya ingila incite naine ukase nsenda, nkayemonako ku bulaya bashimika
## Bashipwisha ukunwa amenshi kabili batolokela pa ncinga bakonkanyapo ubulendo, ninshi ka Mumamba nabakapatika pa mupindo nabakakila na moolu kukashiisa pakuti keikolokofya mumashipoko ya mupeto
## Munshila bakumanya Na-Makungo na sooka ali pa lwendo lwakuya iciyeyeye caile Teekela
## Muli ici caalo mwali na umbi nakulu-bantu, Na-Myala, uwapukwite nao alesebwentuka fye caalo conse
## Aba balwelel ba mutima baali abasashila nge nyense nokukauka mutunwa mumilandile yabo, kanshi abaice balebatiina nganshi
## Leelo tabali bacipyu nolukaakala lwakubuula icanso nokucena umuntu, balesekeshafye nokupapusha abekala caalo mu Chishinga
## Ba kanunsha baposha Na-Makungo abati: Shimwapola we mukashana we
## Yangu ifyo waswangana pa bulendo boobe notupe pamutwe kwati untu alecila umushi, nga kanshi walola kwi?
## Na-Myala ali uwaikatwa nemyela
## Mumushi balefilwa ukumwikata pantu ukulingana nabamwishibe bwino alemonekela ku bantu mukupulikisha nge cipuuku nangu mucimonwa, kabili apo peene aluba
## Na-Makungo apita nga kankungwe ba kanunsha balaeba ka Mumamba ati: Lesa muleke-leke apangile-inkatekate, ala mucaalo mwalilaalwa temwakucensa meeno nge cipaaso
## Icaalo teeti cibe icasangalala no buseko ngacakuti Lesa tapangilemo abantu abapusana-pusana ukubikapofye na Manyema, uwateekele ifisoka, Chipelembe naulya baleti umwipwa wakwe Mulemfwe
## Elyo kabili kwali na kasenamine umulwele wa mutima, Kaboolwe-Umwina Nge na Kayumine, bakapeta bapa Chishinga, Shipalala, Mboyonga, Kwalakwala-Chikondo Chimo no mubiye Shamooba
## Basukile bafika napa kalundu paliba pilikiti-tanasha-fikali, batuusha panoono, babanaila ubwali
## Nangu ba Pilikiti baali ba lunshi ba mbwa mwalishiba nemwe pa minshoni pa kalundu paaba icikasha ca nshololo, kanshi umanani walifye ni mulenge
## Nga watobela mulenge teeti ufwaye ukumutobela nakabili pantu calula nga kwinini, umuti wakundapako ubulwele bwa mpepo, Malaria mufipatala
## Ici cimuti mulenge capala icibangala atemwa akambili, amabuula yaciko yaba ayalula ne tepe-tepe, leelo ico bayasashiile yaliumfwikako eyefilya
## Awe banwenapo na menshi, caleka nobukali, batoolapo no bulendo ukuya niina saaca mumusebo wapololoka batila lengelamo uwaya ku Luwinga
Pa kayanda balala elyo ulucelo bapatama saaca
## Ka Mumamba takatalile akakwelapo nelyo ukumonapo saaca kanshi ilyo baninine motoka kaikele nakafulukutu kakako pamutwe ukwabula ukutuula
## Kena mumaano kaleti nga katuula akafulukutu umo kalongele utwakufwala bwino amantenwa-ntenwa na manoone nga saaca ya pita pa cilindi nangu akamulundu
## Abantu tepakuseka pakumona akena-mfumu katulumwine amenso nokulambatila kucipuna ngo mwilima ilyo saaca yashwike, nabantu balalaisha abaleya ku kalaae
## Ba Nakulu-bantu no mukombo alebashindika umwishikulu abati: “Ala kalata ni nkongole, uko uleeya ngawafika ukalembe kalata ukutweba ifyo ukayafika
## Elyo wikayalaba shuka, umucele, amasamba ya cayi na buleti
## Amanjano ya mumunani yena kuno fingi saana bekasakamana
## “Elyo kabili uko waya ukatwale nakalata ku calici ukuyailanga ukuti uli mwina klistu uwakamamo na menshi
## Kuti natemwa baya kupako ne nsambu ya kushimikila uno mulungu mumilimo ya Abatumwa Amasaamo ukubikapofye na Lukala Milandu
## “Ukayeeba na Mulenga Kpuupu ati ba Nalume ba Yalolo balibekata ubuloshi kuli mucape uwaishile cita icitaleme mucaalo, kanshi necibwanga cine balibapoka nokubanwisha umwafi… ifyo fine nakulaisha wikaypita mumbali, ukyepita pali munonko
## Baendele inshita ntali elyo bafikile mu Mansa
## Ka Mumamba kati kaloleshe kamonafye kali mucaalo cimbi kwati kalelota
## Mwali bamotoka abengi, ifikulwa bapangile ne njelwa nemitenge ya malate
## Cilya saaca ashiika abantu bali mumotoka kumo kwine naba kanunsha bafumina panse ukuyashitako utwakulya, ukololako amoolu nokuma akansunda
## Namutekanya nao Alisha na saaca pakuti apindulwilw limo eisashupikwa pakuya
## Ata mukawai 
## Ka Mumamba akashele muli saaca kena pakumona uko motoka ashiikuka kena akati ubulendo bwamoneka, ba Kanunsha bakuntwala kuli ba shikulu ba kamangala ku mufulira kukusambilila aba basahala pano, owe taata nayalubila mubowa na akabeseeni ne mulandu neee! Awe kapona mumusowa
## Namutekanya tepa kukaseka, elyo abalendo babiye abashele muli motoka wine balakateeka umutima abati wisakamana ubulendo tabulaima
## Awe ngefi inshita yakukonkanyapo ubulendo bwabo yafika, bonse abaciya panse baisaikala mufipuna fyabo baima no kulola ku kalaale
## Namutekanya wa uyu saaca ali ni Njemushi Mapwetete, kuti nganakupula icisunkuli cinankwe imyeo kuti ikelefye mutunwa twabalendo
## Kuti kale-kale nabafika na Chembe pa mupaka wa Congo na Zambia
## Abalendo babafumya muli saaca nokubatantamika umulongo elyo balebalonda imicato ne fitupa fyapo
## Abashikwete ifyalefwaikwa nangu ifipepala tafyalungeme ukulingana ne funde balebwekeshamo
## Balapwisha ukubapampanta na ukubapikita babalekako batwalililapo no bulendo 
## Mapwetete ailishanya ati ba Immigration bamucelesha, abasungu bamwingisha incite yabunamutekanya balyea mukumbamo umusweswe, awe anyanta ne cela pati na ulukungu futuuu
## Utubaice utwaishiibe imyenseshe ya uyu muntu nenshita alepita pa mishi yabo twaiminina mumbali ya musebo tulelumba ati: Uyooo Njemushi Mapwetete wacaabe, navaya aa- gudu baii walya iwe mwana!
## Cine-cine uyu shikulu lishilu kukunyanta iceela no muceele ukumyanga kashita baabuka no Luapula pa cikwepe
## Ka Mumamba pa kumona uko saaca wakula filya nge nsofu ba muninika pa cikwepe awe no tumaano twakako twafulungana
## Kuti ngefi baabukila kwishilya lya Luapula, mucaalo ca Congo
## Ka Mumamba kaomanafye imiikalile no lulimi lwa Kiswahili aba bantu balelanda fyaibela fye cimbi-cimbi
## Panuma yakwenda insafye imo kabili bafika pa Mokambo pa mupaka wa Zambia na Congo, kabili baikila batantama umulongo pa biro
## Cilya bafuma muli saaca ukuti bayelangisha imicato, ifitupa naba mwikala-bule ba banamaayo abashimbe, basangafye abalendo bambi nabababiika mu cibe kuli ba kaboke naba shandalume ba mbulumatali, abaishiba ukushengula abalendo amapi
## Umulandu? umo pali beena alipoosa icamba ca nkonde pa lubansa, ekubafumya bonse abaali mu motoka wabo nokubapanika ukupyanga ulubansa lonse 
## Cilya bapwisha umo kaboke ekwisa totosha ndeta –misoka amapi, kuti pa menso abutilepo na tutu nge cipala-buswa nangu icumba bashiikula mu mbabula
## Cilya bapatama kabili ukulola ku Mufulira, ka Mumamba kalifililwe ukwelenganya ifyo akalaale kamoneka, mpaka icungulo ilyo batungile amenso mu Mufulira umo beta ati mwa Milambo, mucifikilila beni
## Ka Mumamba ukulolesha kafulungana pakumonafye icaalo conse kwati cili mulwelele umwaba intanda, kati nokuti nolwendela, nasuka nakumanya ne fiwa mulubansa, kuno kwena nkapena
## Bamotoka nabo bali kwati ni mpemfu pa busaali, ifikuulwa baleita abati amaelushi umo batantiike insalu, amacinga, impoto, imbale nefipi fingi namo mwalibutiile nganshi
## Imisebo nayo iyo bakubatila namanenekela yalibutile tutu ku malaiti elyo na abantu nabo abengi baleingila nokufuma ngo tunyelele pa bwendo no kushita ifyo balefwaya mu mashitoolo
## Pakumona ifi kabili cakaponya pa menso pa musao akati mulomo walwtwlw pweele, katwishi ifyo nkekala kuno kuntu kwa finjelengwe na mayebe, kumushi fwebeene tusanikefye inyali no tutolitoli mumayanda, twalaala
## Mukalale caaba kwati tabwila nabantu nabantu tabalaala, balulumbafye nge imipashi yakaana ukulaala mu nshiishi, mpakafye abaipeye bakasose umo basoseele, ngamulwimbo lwa ngololi ya caalo ba Alfred kalusha
## Bawishikulu ba Kamangala naba nakulu balebasengela pa citesheni pa Malela
## Bashifumafye muli saaca basensela ukuya kwampa ka Mumamba, babikapo nakapundu pakupokelela akeshikulu kaabo
## Bwangu-bwangu banakulu bakatwala napa pompi, balakasamba no lukungu ku mutwe, balakepusha nefyo bashiile ba wishi, banyina, naba Fungamwango pamo nabasano baabo bonse
## Leelo ka Mumamba takaleumfwa nefyo balekepusha, amaano kaposelefye ku mupaipi walefumya amenshi, ici cintu cali kapapwishe pantu ku mushi amenshi yafuma mufishima, mwilungu
## Ilyo baleya ku section 5 ka Mumamba kalipapile ukumona amayanda ayatitkana kabili ayanjelwa na malaiti mubutile na tutu kwati lubuto lwakwa mulanga wanya pebwe, nefyo balemulumba
## Bashifikafye Ba Nakulu-Mumamba banaila abeeni ubwali ne nama
## Ka Mumamba kafilwa ukulya pakuti ubwali bwa mugaiwa bwabwa ubwasekemuka kabili bwakwata akaceena kambi elyo no munani nao imipikile ni imbi umo balesosikila na ifyacisungu
## Tayali ngafilya bepika ku mushi uko balongafye umunani munongo batekanapo
## Babikamofye umuceele epela ukwabula ukubikamo tomato, kanyense, amanjano, impilpili, amafuta na fimbi ifyashala
## Leelo nangu kumushi taba sosikils umunani, tunakulu-bantu twacenjela ngo twaifyalakukwipika umunani munongo pa nkuni, amafito atemwa amalasha, ala ulanunkila mweee! Kuti intoshi shileshelemukafye ngapa citelemuko pa mukolomino, shileti na kinkibilyuuu!
## Fimo fyalenunka nga musembaishe ulya abakumushi bafikana muminwe pakwipaya uluce lwesabi, kabili tusopo mukwai twaba twakufifitilafye, tatumonaika, liluba walya
## Ba nakulu basakamana abati: we kashikulu we, ala kuno waisaimbi walafwa kunsala wikaleka liwiso lyaisatukaanda, kanshi talya kushimikileifyo twikala kuno nakalya? Wisakamana mwandi bwana wandi nalakunaila aka tuute muletele
## Ukasaka aubelela
## Panuma yakulya kaumfwile mumala mwalanyonga, elyo kaipusha uko kengaya sunsumana pakuti kupoose ubunga, mumala mwalapota
## Awe ka Chibale kamwana ba nkashi yaba wishi akaishile mukutandala panuma yakwisala isukulu kayawiswilamukacipinda ifi mukati ka ng’anda mwine umwali akalindi na menshi, kwatti kamfukwe-mfukwe
## Ka kamushi kanyela munda akai teti katuulike ubusaali nga kanya ka malushi umo abantu bekala
## Mumano yakako kalepanga ukuti ubshiku bwakonkelepo kakaya lengula icisonso kunse ya mushi eko kakaleya mukupusukila
 ## Kabili batila abati amafi banyela ukutali, mupeepi yalanunka
## Ilyo bwacele bapanga cai umo, amasamba, shuka na incumbe, ulya mukaka wanunkila ngapali kapashi
## Kuli buleti basubako na batala, leelo aka kena-mfumu pakulya buleti kaletumpika mu nkomakiy, buleti alemokauka na batala alesungulikila muli cai, webulanda kuli kolwe! 
## Cilya bapwisha ukuikula ka Mumamba nsoni-nsoni ekwipusha ukwabelele impanga, takaishibe ukuti impanga mu tauni shashalile ukutali, pakufikako kano wanina motoka nangu incinga, bushe akalakwanisha ukufulumukila ku mpanga lyonse ilyo alwala pa mala, mwa? 
## Ka Mumamba neco amala yakako yaluba ubwali bwa nyanje nafimbi ifyakulya fyapusanapusana mu tauni tepakushupikwa, kanshi kaletifye libili-libili nakafimbilwa, banakulu bakatwala ku kiliniki bayakapeelako umuti wakupolomya nowakusamfya mumala
## Ka Chibale tepakumuseka akati kwena akafyala kakwe kali fontini, kakamushi
## Kamushobola nokumweba ati takakalemusenda nakubanankwe mukwangala, mpaka ubutuutu bukapwe mumutwe pantu limbi kuti kaya musebanya pa bumba
## Kamwebele nokuti ifyo altiina ukufiisha mu cimbusu mung’anda alinokumutwala ku C9 ukwaba utumbusu tu midadaaada utwaba ukutali na maynda, umwakuti pakwingila kutala wapunda ati: ooodi! 
## Epali wasanga abakalamba nabafwenkemana umulongo, baleyafwilisha
## Muli utu twine tumbusu utwakuti nga amenshi yakumpika ukufuma mwi tanki, we usunsumeene kwisamba tepakumona ifyamisango na misango ifilefuma ku muulu
## Bana mazai nabo abalekolopa mufimbusu fine ifi baali abakali, abasashila nge nyense nangu kaling’ongo
## Balefika ku milimo yabo ku maliki
## Kanshi ngabakusanga uleyafwilisha mucimbusu nicikanga bakukapike icikolopo cine ku menso, abaice kanshi baletiina saana ukwingilamo pakafwa-mfumu ilyo abakulu baleipekanya ukuya ku milimo, pa mishika
## Awe abasungu kwena pamo balinomufulo wakwa satana cibanda mumiteekele yabafita
## Mumone nefyo bakuulile imishi yababomfi bafita, bayabikilefye ukwalelola sumu walefuma pa mukoti ilyo balesungulula umukuba
## Kanshi ngawalolesha imishi ya Kankoyo, C9 naku ma sections ayapalamine no kwaleola umwela alamukwai fiswebebe, umushaekula natumusaalu, kanofye ulunsonga lwacingiliile amayanda
## Elyo kabili abantu tepakukolwa nokulwala ififuba fye ntandabwanga kuli uyu wine sumu baleisula
## Kuma mayadi ekwakusanga imiti ne filimwa ifyatemfuma nga mumishitu no mwela uwalondoloka, ata mukwai abasungu aba tepamucisha-cinani
## Banakulu basukile balaebaula ka Chibale palwakupuukula nokuseka umubiye abati akatanshi takalisha, akalekelela ekalisha
## Ena elaimona kucenjela pa mubiye pantu nao lintu akaya kumushi akayasanga nao calo cimbi umo akayafwaika ukutungululwa nabaikalako
## Kanshi afwile alemusenda konse uko baleangala nokumulanga ifyakuciluka imisebo yaba motoka, pantu kuti bamupunka, umufyala wakwe afwa uwabula ukulwala
## Cine-cine ka Chibale nako kali akacumfwilo nomutima uwanaka
## Awe kalakunkusha ka Mumamba monse umwapela ituani
## Nangu ababiye balekaseka ati aleenda na kamushi takasakamene, kabikilefye mumutima ifyo banakulu bakafundile palwakusunga umbiye
                                            Bola yatulika
## Umungulu wakonkelepo apo akena mushi kafikiile mukalaale ka Chibale kasenda ka Mumamba mukuta umupila nabanaabo ku komboni lya kansuswa, ukwikala abashibomba mumaini, abashitishafye mumaliketi elyo nama lofwa ayapoka penshioni mu mishika
## Ilyo tabalaima baisangile ukuti bali ongolo, tabakwete indalama shakushitikapo neshakupuulilamo amabanshi na mashikono, kanshi no mupila teti bateye ukwabula ukulya
## Elyo baile pa Kashimbaya no kulombapo imilimo yakukunkulusha ama dalamu ya menshi 
## Awe nacine bali ne shuko, cilya ababomfi ba cikuulwa cakwa kashimbaya babamona abati ebo baciba balefwaya ukubabombelako uyu mulimo wakutap amenshi
## Ico bali ikumi limo nabatatu awe bwangu-bwangu amadalamu yasano bakunukulusha, babafolesha na mapeesa, amatiki nama susu awe walola ku Chingola na ku Kitwe
## Bafika pa tilimu pa Mangwende bayashita kampompo, ama loko-banshi, amabanshi natu Sankist, utwakunwa twasantuka nge nsongwa
## Balya baikuta baisusunkanya nokuisusunkanya abati abeena-Kansuswa macula, twalapitapofye ne ndalama twalashitikapo tusende
## Ilyo bafikileku mulundu pa welefeya apabelele icibansa basangile abanabo nabafika ninshi baleipomba nefikumba kumoolu, batampa ne cintinya abati leelo ni no-seka, twalasepa amakula yaku maini fwebena Kansuswa
## Ba cakolwa bapa byaolo bakolongana ne fikaale fya Chibuli balenwa ukuti batambe ifyo abaice balecimfyanya
## Babikamo ne cimwela abati abaleteya bwino balebalambula ama tiki na mapeesa
## Mwi timu lyaba Kansuswa mwali na Master dribbeler, Magic feet muntu, Mabange, Noah Chishiki, kafwa-nayo, Mukolela-nsala, Anderson kalepula-masumbu na Abantu-baya
## Indalama bashitikepo ni tu-bobo elyo bola teyakuta ne nshita ni three-cenji-goal na three-finish-ball, emukutila abaingisha akakulenga mutanda ninshi ebacimfya nokusenda ulupiya
## Ukucimfyanya kwa musango uyu ilingi line kwalesenda kasuba konse mpaka bwaila, elyo ulucelo kabili bacelelako, nga kumilimo, ukuya pwilishisha##
mukwai takwaleba nakuya mukulya nangufye bwali bwankoko ubwapa twelufu, mpakafye bola yapwa
## Mukwai umupila wa wembley waisaseluka
## Ka chibale ekaali kapitao, mumamba ico ali mweni no bushingiishi pa menso tabamubikilemo ati teti ateye bola ya mu tauni, 
## kanshi ena bamupeele umulimo wakusunga ifyakufwala fyababiye nokutoola impila ngayafuma
## Mukwai fyaima fyakapitamo, talulayana namulya kalepula-masumbu anyunya abena maini aleka naku munkanda, uwali mucipanda amona kwati libomba lileisa, nicikanga afulumukemo
## Tapapitile na nshita ntali kalepula-masumbu nakabili aisa alenyunya
## Koloboyi wabena maini, kafya-nayo mumano yakwe ati nakabili alaleta mupepi elyo ome
## Yangu taata mayo, akapondo ka muntu kuti patali patali kalekamo inkuule ishile ilelya ne cani, impila kwisaimwenafye kunuma mwisumbu
## Abeena-maina abati kalepula-masumbu aya saana, musungeni bwino
## Awe cine-cine uwo baleita ati STOP CHILDREN, Joe chibombelo, ewapitila ukuyashinka apo kalepula-masumbu alepulila
## Yaaa! 
## Bola yabipa
## Abeena-kansuswa abati mubepelefye, bacinja na kapaka, ukwaleteyela kalepula-masumbu baletako dribbler, ninshi apa abena maina nababakatika 2-0
## Baba-yabo aisa blalila boola ati na bruuu, pakati ka cibansa, ne cibansa catenta
## Cilia abena-maina balashinka utupunda abwesesha impila kuli koloboyi wakwe, mukolela-nsala
## Koloboyi wakwe nao aituma apali mungole uwatumpile kukunyunya nokukulika
## Mungole nao atala apyata bola panshi elyo ufukwila abantu-baya aka mu muulu
## Yangu taata mayo, ala aka kantu kaipipe ngo lukufu ifyo kaishile sabuka nokwisa masa impulanga kuli cipiko wakako pa cipanda kafwanayo alifililwe ukushininkisha, yaba na 3-abeena maina bena nelya kwanamungwa, basuka bacinja ne fipanda
## Ilyo babwelela abeena-maina abati twasebana muno, apa nomba nicibe-cibe, umwenso nimfwa
## Baselula nokuselula, ka chibali akaali pakati ku numa kapokelele impila nokumona chibombelo eo kasunkila
## Chibombelo akuushinka, apika umo, babili elyo abikila Castella iya mumuulu
## Umubiye uwaile nalambalala atungakofye umutwe na boola yawela mwisumbu, abletamba bati na wele eee!
## Awe abena-maini bakwata inkosho ne cimwela abati enshita yakukobeka nakambi ni ino ine
## Boola yaya napakati kukuselula kubeena-kansuswa, dribbler apeela sebele, sebele nao anyesha pwele nokusunkula abantu-baya, nao atumina kalepula-masumu uwale leba-leba mupeepi, lelo twipayane uwalekwempa nge cikwakwa ati walelamo, apokolola
## Ala mukwai umupila wasuka wafika napali Castella, uyu mulumendo nao patali-patali aleka naku cikoti
## Awe imipila yayasangafye Mukolela-nsala mu cipanda napwalala yaingila, utukato twaba 3-2
## Ala mukwai boola yakosa nokukosa pali tu-bobo fye, kuti yaya uku, yabwelela uku, yafuma kabili baposa mukati
## Limbi-limbifye elyo ka Chibale kaisa kulika, leelo cilya kafika mupepi ne cipanda akati koome nkuule baisa kakwempa kuli Nzimbi-yalema, yaba ni penoti, baingisha nokwingisha, bawa amangwa
## Boola no kukakana yakakana, pakuti nomba bamone uwalacimfya
## Co caba icungulo bapingushanya abati abalaingishafye akakato kamo ninshi balasenda icilambu
## Kwishamo lya abeena-maini icipolopolo cabo, Castelaa, bamufuna
## Cabipilepo cakuti tabakwete nowakumupyana, palifye ka Mumamba
## Elyo caishile kumano yabo abati nanguline ka Mumamba kali nika kapwititi cabe temulandu nangu kalebutaukamofye mu cibansa, aliwemepo ukucila ukushala ne icipunda ilyo Castella afuminemo
## Awe ka Mumamba bakasunkilamo nokukeeba uwakupeela boola
## Kuti cilya kabutaukamofye panono bola yafuma noku, yatala yakashishika nakulukobo elyo kaisapilibuka nga icishiishi, icinsanukila
## Ata mukwai … ka Mumamba kanyata pa nkola, kafonkola nolwine-lwine ukuloka kucipanda, kalepilinganya na utumolu notukufi utwasongoka ngakalecinda sinjojo
## Ico bonse bakasuulile tabasakameene noku kasunga, na mapange yali mu katwe tabayeshibe
## Ababiye baleti bapunda pakuti kabasunkile impila awe nako kalambatiilefye ku mpila ngo lupambata, nokulungama fye apaali Mukolela-nsala mucipanda cabeena Kansunswa
## Yangu taata mayo eee! Aka keene-mfumu ilyo kaishile fika peepi ne cipanda kaibukisha nefyo mwibumba lyaba kalundu kumushi, Mayo aleseebanya ba koloboyi kumingalato
## Ka Mumamba katala kaimika boola elyo kabela ukuuma kukulyo
## Mukolela-nsala aiposafye pawakosa, akola umwela, elyo ka Mumamba kaisa dununa zikondo kuli cipiko, bola yaingila nokwingila
## Ilyo Mukolela-nsala, nsoni-nsoni, ailefumya boola mucipanda ailesanga ukuti naitulika ku mundule ka Mumamba kalepwile ku cikondo
## Ilitimu lyapena ku nsansa bakemya na mumuulu, bapena pakumona ifyo ako bacisuula ekaupa ba nyina
## Bacakolwa bakaposeela na mapeesa, bayasokolola na icishimba, icisusha ca lini lya nkoko, abeena Kansuswa bashikile muchipanda cabo pakuti bola ilaingila
## Batasha ka Mumamba abati kalya kalumendo nga kakula kakalata muli ba Blackpool, Wanderers nangu ba Butondo Western Tigers pantu kali akakalabana kabili akalebomfya umutwe ilyo kaleta umupila
## Awe bamulambula na ma peesa, bamubiika na mwi tiimu ati nangu uli waku mushi uli wacaabe, wakulaya lyonse pa nambala lubali na Castella pantu uwaleteelapo kuli cipiko ali likula lyalefushafye impendwa, kabili balepaanga nokumufumya mwi tiimu lyabo
## Abeena kansuswa cabashikita, bakaana nokufumya tu-bobo bashitikepo abati abeena-maini tabasende nangu bacimfishe pantu umuntu wabo alitula ka Wembley kuli cikondo
## Leelo abanabo batile ilyo umwana Kansuswa alobeeshe kamunshipompw mucimbusu taba luzandamwine, nomba nga efyo cakulaba nabo bakalandula kuntanshi
## Papitile umulungu umo ka Mumamba bakatwalila talanshifya yakutampa isukulu pa katangalele mu Grade Six
## Ewali muku wakubalilapo ukufwala insapato mu buumi bwakwe napa sukulu kansi shalemooca, napakwenda kubeyangila
## Utunankwe tepakumuseka
## Mu sukulu lyakwe mwali icipombolo icatemenwe ukucusha abaice
## Ici cimuntu caleyumfwa saana nokulailumba aciti: pano pa sukulu bonse muli ba ngwele, ba luubale na ba fuuzi bandi, necaice na meno tu
## Lelo cali icinyambalala, icikopo icabulamo nangu tumaano tunono
## Kanshi calepukumana fye pa cipuna nga icipululu pa musambo, ba kafundisha baleipusha
## Abanankwe nga catoba insamushi nangu icisungu baleciwela abati: 
## Mwacimona…icinyambalala eee
## Icinyambalala
## Tucishinse-ishiii!
## Kanshi ici cinyambalala calemona nokupingila onse ulemonekapo uwasaamwa ukucilamo pababibye ilyo baleishobaula, nokuya mutoba amapi, ukushina amatoba noku mutinta amatwi
## Ka Mumamba bwangu-bwangu kaikata umupaka wapa kalaale, kabelela pasukukulu naba kafundisha bakatemwa pantu keena takalecelwa, insapato shakako shalebengeshima nga macense wa musoja nagu kapokola wa mufendelesheni
## Ngakwaba imilimo yakupyanga nokulima mumabala yapasukulu ekalecincisha nababiye kabafundako nolwimbo lwapo milimo ulo balemba pa sukulu pa Kuyumba abati:
## Kusukukulu nga twaya mwitila twangalafye
## Twamoneka abaonda
## Milimo ubwingi
## Milimo yafula 
## Nokupyanga kwine
## Bakafundisha batasha ka Mumamba pa lwimbo bashaishibe mukalaale elyo bakepusha nag cakuti kalikwetepo nalumbi ulo ulwefunde luntu kengafundishako ababiye
## Ka Mumamba akakwete ishiwi ilyapoololoka kabili ilyasongoloka nge lya kakashana kasalapo nalumbi, takaishibe nga cakuti ba kafundisha kuti bakalipa nangu iyoo
## Bakafundisha ku mushi tabaluposeleko na maano nelyo abaice balelwimba
## Awe cine-cine kalutondobola akati:
## Ba teacher 
## Menso yabili
## Limbi lilebelenga
## Limbi lilefwaya Rosa
## Maama mwapoleni
## Maama mwapoleni ba teacher
## Abakalamba 
## Tebakulya nabo
## Bashinka umunani babepesha abaice
## Maama mwapoleni
## Maama mwapoleni ba teacher
## Ba kafundisha pakumfwa uko balebatunganya ukushongwela icilinso akaana kesukulu akakashana ako bafunda, awe bapona na mukuseka
## Ici cintu ukubikapofye abaice nga balelya nabo na cooko ukwisa mukumfwa ico ba Mwalimu baleipantawila ku nseko
## Ba mwalimu ekushimikilako abanabo abati amashiwi yali mulwimbo ka Mumamba kasambilishe abanankwe yalbatekunya ngashi ulwakubashobola nokubashinina pamisango imo-imo ishabatishiwa itumpamo ba kafundisha bamo
## Papitile imilungu itatu apo atampile isukulu ilyo ka Chibale nako kafumine ku nmwabo ku Orchard ukwisa send aka Mumamba ukuti baye nabanabo ku malabishi kulya ba malangwenya bapoosa ifisooso bayangile mukomboni lyonse
## Ku marabou eko baletoola tumoyoka notunkulunkulu nafimbi ifyakwangasha ba mwana balepoosa
## Uku kwine ekwalesangwa icinyambalala ne cibiye ci Mulenga Chipumbu, ifyale bapokolola tonse utobatoolele, nokuba pepeka
## Cali nipa cibelushi, ilyo bailetandilako
## Pakufikako kuuba manengwa-manengwa, calibindilwe ukuyako umuntu nelyo umo pantu kuti kwafuma amalwele ya ntanda-bwangu yapusanapusana
## Kanshi bakanyangu baali abaswangana nembwa shabo ishikali ngashi balelonda ku cishaala kasuba konse nokwikata bonse abalepula ifunde nokubatwala ku cilye
## Ka Mumamba, ka Chibale na banabo babili baya baletambala pamafumo nga bashilika mu nkondo pafyulu fya malabishi batulaike nokulasokotamo
 ## Awe basokelela ukwabula ukuti ba malonda babamone nangu imbwa shaabo shitolele ubweema bwaabo
## Mu malabishi yalefuma mu mayadi yabasungu mwali nangu mwaba utunkolwa-nkolwa twakwangasha ukucila yalya basoola mumakomboni yaba cifita umusangwafye ifimbaala fyabwali, imyunga ye sabi, bakaputula wa fikamba ne fiblokoto fya nama
## Kanshi abaice aba bali ne shuko lyakutoolako utwakubasekesha
## Mumamba atoleleko akacinga ke wilo limo, Chibale kamotoka kakucofa ku makasa, wabo na Kamilo nabo batooleleko isabi na inama shamikipo abasungu bapoosa ngashaikalisha muma shitoolo
## Kuti ngefi baumfwafye imbwa shalakuwa, baishiba nokuti bakanyangu basuka babamona, awe nakulubilo ukubutukila mu cisonso ku kuyabelma
## Lelo kucamupamba uko balebutkila kukumanya Icinyambalala na Chipumbu nabo baleya uko bena bafulumwike, ifi fikankuni fya bacilikila ne inshila nokubekalikapanshi
## Awe fyatampa ukubapikita noku baseecamubili onse, mumatumba namu ntenshi sha mashati
## Munteneshi yakwa wabo fyasangamo sus, fyanyonga amatiki
## Panuma yakubapokolola tuntu batolele Chipumbu asokolola ne bange ati leelo lyena bonse balapeepesha, uulekana alaponoka, nokumutwala kuli bakanyangu pafyo bebile ku marabo
## Yaba, boola yakakana, abaice amaka na maano yapwa
## Abaice abati tabatala abapeepapo icamba nangu fwaka imbi, elyo nabafyashi baabo kuti bayabakanda icabipisha nganshi
## Kanshi ngabalefwaya kuti babatombamofye amapi nokubeeba uklaleta umunani lyonse ngabaalya umbwali bwa nama ne nkoko ku mwabo
## Lelo chipumbu taleumfwa kufyo abaice balepapaata, ena angilwefye ukupomba icimushanga ge bange, apwisha asonteka elyo umwine abalilapo ukushantako elyo Icinyambalala naco cashantako
## Abaice ku cintinya cakubatwala kuli bakanyangu awe dobola icamba
## Cilya bapwisha ukufokaula Mumamba na Chibale baumfwa insala, bambi balasekasekafye nga bapenene nokulaumfwa amenso yalebabilila nokucepelako
## Ka Wabo kwisatolokela napa mucanga, kalaowa ne nsamfi, kwati kalipa pamenshi uku kalepunda akati: Eco yawamina iyabunseneme! 
## Kamilo nao alamona tukasokopyo twasanguka amasoja, twatampa nokufooleka, apona na mukuseka
## Ukufuma palya ifi fimambaala kubabwekeshamo ku marabou nokuyabateeka pa fishala fya fisooso afiti: Nomba ikaleni apa peene mulebola, kabili mwalitemwa ukwangala mufibole
## Abaice kwikala palya pene, nabalunshi ne mititi fyalabaniina nakufyakufwala, ifi fipondo fyaikala na mwisamba lya muti fyalalya ne fikopo fye sabi fyapokolewele ku baice, uku filefooba ne fimabange  
## Ilyo babalekeleko, panuma yakubashempaulamo na amapi, ekubutukila kuzwii mukoowa
## Tabamonekeele kuli banakulu naba wishikulu, mapaka icungulo, pantu tabelefwaya beshibe icacitiike
## Banakalulu Mumamba balisunguka saana pakumona saana ifyo aba baice bateetawile umusumba wa bwali
## Ne mplipili balelunga mumunani ishalebaba abana mutuminyototi twaabo ngabaya ku cimbusu uno muku aba baice tabailishenyepo nakalya, baleyokawilafye cinshinshi nokula papaula ameenshi nge ngamila shama Arab mu ciswebebe
## Mumaano yabo bena baletontonkanya abati nalimo uku kufunuka kwa aba baice mulandu wakuti tabaliile ubwakasuba 
## Ico tabaishibe cakutila ilya imikusu abaice aba balenoona ngeshakufwintila abali peshilya camba calebomba mumitwe
## Ukufuma palya peene aba baice balungwa kuli ifi fipondo, fyaisangula babwana ba aba baice abasha bafiko, abafwile ukulafituula umutuulo
## Fyaleti lyonse ngabwaila fyayamukulolela pa Chawama Hall pakuti abaice batwale umanani fishete
## Nga ni cai banwene abaice baleya mukutuula umukaate na shuka, fyayamyanga
## Kanshi abafyashi balemonafye abaice pakulya ubwali ku munanibalenunshakofye, baletobelafye umuto, ubwali bulepita
## Abaice calebabipilafye nga banyina bepikile umusaalu nangu umulembwe, ninshi ifipondo tepabukali, ekubapyata nokubafikina amatwi
## Mukwai kuti amatwi yakaba na seee! 
## Leelo icinyambala, Chimpumbu naka Zikati babuukile nge fibansa nangu impefu, tabalefwiita mulembwe kumokwine no musaalu nefilyo fimbi ifyo abanabo tabengakabila ukulya inshita ili yonse
## Kanshi emukutila mumatumba yapa mashati yaba ngweele wabo bonse balishingwilemo amanenekela pakuti abaice pakuletelamo umulembwe tawalepula, mpaka bayafukumuna, bateyako ifinwa, bapwila
## Aya mashati banyina tabaleyamona pakucapa, pantu caleeta ameepusho nobwafya pakashita kamo keene
## Panuma elyo ifi fipondo fyalasoka abaice afita mailo banyina ngatabakepike inama, inkoko, sosikisi nangu isabi kusukulu naku matilimu beena bekanyatanko na luksa, ninshi balungwa
## Ala mukwai mukalaale mwalikalabana, mwakukulila ucampwike
## Aba bakalume, Mumamba, Chibale, Wabo na Kamilo cabakalipa icakuti babapepesha icamba ico tabatalile nokupoosa amaano ku sukulu
## Chipumbu ena alekele isukulu kale, kanshi incite yakwe yalifye kushanta, ukuseeca abantu mumatumba nokulapikimisha utwaice
## Umubiye, cilya twishibe cinyambalala nanguline caleya kusukulu, caleya mukwikalamofye pamulandu wakutiina bawishi abalecilopola umushipi wapa mukoti nga caloofwa
## Aba baice balefilwa ukusosa ifishinka kubafyashi baabo pamulandu wa micitile ya ifi fipondo pantu baletiina ati nga bayafikakaasha ninshi beena baba pa wanted cilabushiku, 
## nokwangala nokubatuma ku mashitoolo ninshi pafiita
## Icibelushi cakonkelepo abeena-Mumamba, Chibale, Kamilo na Wabo baile mukwimba uvuni mumabala yabene ku musebo waaya ku Ndola
## Awe baingila na mwibala lyafyumbu balaimba nakufisoolilo
## Umo fyamenene intumbukila Wabo alepantamofye kuli macense waba wishi uwapamukoti, fyashukuka, banukula
## Awe mukwai baimba ne cilindi emo bashiika ne fyumbu bakoshapo no mulilo, 
## fyalapa nga maboote ne fimuti fya makole balalya na mabungo, 
## uku balekandula no bulimbo bwakwikatilako utooni nokulengula abeene bafyumbu ngabaleisa
## Kuti lilya baninine ku fimuti bamonafye akatalamukila icinyambalala, Chipumbu na Chikasa baleisa ne mbwa kwibala line baalimo
## Awe balapulumuka ku muti nge ntaakuuku ukuti bafulumuke awe ifipondo fyabatiinya afiti ngabapashika imbwa ilebakanda, 
## fyabafwembanya na mu nteneshi sha mashati yabo, balacoomokafye nga bamukolwe bamina inshama
## Ifipondo fyabalonganya elyo fyalabalulwisha nokubapeela umulandu wakwiba uvuni mwibala lyabene, 
## panuma elyo fyabapikimisha nokwimba akalwimbo abati: 
## Uvuni yakwiba tabobula, ngawaubula teeti wikute! 
## Ifyumbu fyasuka fyapya ifipondo ekupikimisha abaice afiti bashiikule
## Ifyumbu fyapiile busaka-busaka icakuti ne ndimi shalasunda
## Leelo cilya bashikula fyonse ifipondo fyabaposelekofye kamo-kamo nokubatonkosha nokubatiinya afiti kuti fyabatwala ku kapokola
## Abaice cabakalipa abati teeti bapelwepofye pa cibe bapibile, bafwile bacitapo cimo pali ubu bunkalwe bwa fibondo
## Ilyo bafumine ku cifwani balungeme kuzwiii ukuya mukoowa pantu kwalikaba saana elyo ne nsala nayo yalibekata
## Ku zwiii baleya mukusamba mu kamana, ka Mufulira
## Bailesangako abanabo nabambi baleipoola pa menshi nga tutombolilo, nakukaba na see ku congo
## Awe nabo bafika, basotola utuputula notu sumbilikani nangu tu mungwi twa mukati, batolokela napa menshi 
## Tapapitile ne nshita ifipondo panuma yakutuuminwa ifyumbu fyabile kubeena Mumamba, Chibale, Wabo na Kamilo fyapuuka ilibe elyo fyapingushanya ukuya owa ku zwiii kwine 
## Filafikafye kupikimisha bonse abali mumenshi nokubafumya afiti balefundaula
## Awe bonse batolaukamo kwati bamonamo iciswango nokuya tutubala kunse, no tutolitoli tuletonya amenshi, ukulalolela fishimwe-shimwe fisambemo
## Mumamba nababiye cabakalipa pakubekala pa nsansa nakabili
## Nga muciloto elyo ka Kamilo kaishile ibukisha inshila yakulandwilamo ubucushi bwabo kuli filya fipondo
## Ku mulundu wakamana keene baleowama kwaliko ifisaka-saka fya kanshimba-nshimba na sepe
## Ka Wabo ukwabula ukweba ababiye mucifukushi kaongolokafye nokuya pulula sepe, kaleta na kubabiye
## Mukwai abaice batalama namukufikina sepe mufiputula fya fipondo apo fyafuliile, bakulukuta monse mukati, basheta no lushishi
## Uko fipondo fyashele kwashala kwalalwa ilyo fyaitungile mufyakufwala, fyababwa ku basungu, fyalatolaukafye ngefilecinda icilukaluka
## Mukwai neco kale abengi abaice tabalefwala tu bamba ala cali cipeshamano
## Fyaipoola pa zwiii fyalaisukulula afiti nalimo ubusungu bwalasunduka, ala mukwai nikwanakalya
## Fyasuka fyafilwa ukufuma mumenshi nokufwala
## Elyo fyapandashanya amano afiti pamulandu wa busungu bwali mufiputula teti fifwale nokubwelamo kukomboni
## Icalipofye cakupulula amabuula nokuyatunga, nokufwala ngafilya Adam na Eve ifikolwe fya ntanshi bacitile ilyo baishile isasnga luno panuma yakulya icitwalo Lesa abalesehe mwibala lya Eden
## Fyatutubelefye mumenshi filya fine nge fibokolo mpaka bwaila, elyo fyaabuka, fyaya filesoopeela noku bendelela nge fimakolongo mu mupya pakuya kushamyabo
## Leelo tafyaendele intamfu itali ilyo fyaishile kumanya bakapokola abalelonda ubushiku abafitungenye bu kabwalala, 
## mukwai fyaima fyatamfyanya umushi onse ubusokwa ngefyo bafulumwine ku bupulumushi kubeene ba bakashi
## Kuti ngefi kapokola umo asukushila ka Zikati inkonto Short Barton yayakakoloya mutumolu, kayawa ubunseneme
## Awe umupulisa afika akakama napa mukoshi akakoma ne mpingu, kalapima utumyungu
## Iibiye cilya fyaishiba ukuti icinabo bacaanuna nafyo fyasalenda afiti cileya tusaala ku kamba, nishi ifwe twalungwa
## Awe bayafisalila mu kalokoni mupaka uluceelo ilyo abapulisa baishile ishiba ichishinka pali aba ba cenda-bwamba
## Cine-cine akanyelele ngawakapimpila kalasuma 
## Ka Mumamba kasuka kafika mu Grade Seven
## Bawishikulu ba kamangala babikeleopfye ukukasolesha
## Balekapeela ifilangililo ifyakumine ku mikalile yabuyantanshi no butungulushi
## Balekeeba ukuti ngacakuti takaposele maano ku masambililo kaisa luntuka mu Grade Seven, kafilwa ukuya ku Grade Eight ninshi pafita kakabafye iloofwa bakakabwekeshemo na kumushi mukuloba isabi nokwimba amapanga nokufwala ifikamba nga bawishi
## Ka Mumamba kaleibukisha nafyo imikalile yakumushi yakalabana ne ntamfu ishitali kaleenda pa makasa pakuya ku sukulu ku maliki ukwabula nokulya umwikulo
## Kalesendafye tuute ne mbalala na kandolo efyakulya akasuba, kanwenapo na menshi epela
## Kuno kalaale kaletoomonokafye pamusengele wacela apaali na maatala, kayaowa amenshi ayakaba, kasukusa mukanwa nomuti wabasungu, kafwala ifyakusukulu elyo bakapeela cai wa ncumbe, buleti, umusunga na mani ya nkoko, kalya kaikuta
## Ku mushi pakusukusa kalepishamofye umunwe mukanwa atemwa umushila wa mucenja nangu umusaafwa epela, notwino ne fiponshi fyala bengeshima nga utubwebwe
## Ba wishikulu ngabafola kampompo na maheu pa mukoti tabaleyonowena abeena, balemuletela pakuti aleininako akalemoneka bwangu-bwangu nga bamwana shimaini bambi
## Batila abati munda ni mucaabu
## Umubili wakwa Mumamba wali uwacepa, katwishi apalile mu lupwa, nao untubonse abalipo bashamwene ilyo ali umumi
## Ilingi line ku mushi ngakacelwa ukuya nangu ukwinuka ku sukulu kaleendafyew keeka mumalila nakalamo, ala tepamwenso ukutiina ifiswango ifili nge fimbwi ne mimbuulu
## Kuno ku kalaale ifintu fyonse fyalyanguka mumiliile, mumyendele, mumifwalile, mimibombele na mumasambililo
 ## Kanshi apo aikalile mu kalaale alibeelela nokulapa ukuti ku mushi kwakwikala abashkwata amapange yakwikala nga babwana mubuumi bwabo
## Alimwene nokuti bonse abalefilwa ukusambilila baleboomba kwa Mutotoma iya buleeba ukwimba imifoolo, incito yakapeta-musana, kwati ni mpongolo sha kumbo nokusapula ngabakolwe ba mpenge
## Bambi nabo balebomba iyabukaboyi iyakukombelesha mumpooto, ukupyanga nokuwashisha abasungu ifyakufwala kumo notwamukati nga abasha, umoshaceela pa malipilofye aya mpelwa-minwe
## Bambi nabo balebomba kwa Malundula, balya basenda inungulu shafisooso mumushi ukuya mukupoosa ku marabo, ninshi nabapeelama ku cimbaya-mbaya nge milima, nabaice balebapundilila abati: Ama Witch ayo yaya mukulisha ifilimba! Yaaa ba malangwenya tepabukali!
## Ka Mumamba maka-maka kalekumbwa ifyuma fya basungu na abafita abali nga ba kashimbaya na Peter Magyi mu Mufulira
## Kalemona inkunkula-lubansa isho ba kashimbaya na Magayi balecinjapofye nge nsokoshi
## Limo-limo kuti amonafye Magayi nomunankwe nabaniina pa citukutuku icikali, nabalepula, baleya mukutandala
## Icitukutuku cakwa uyu musambashi cacilile-nacilya umupatili bwana aleendapo ku mushi ukufuma ku Chimpempe, ku Chilubula atemwa ku Chibote pakwisa mukupepesha iminsa
## Bawishikulu balemucinkulako nokuti bashelefye ne myaka inoono ukuti bakaleke imilimo pamukoti panuma yakupoka penshoni nokuyaikala ku mushi mukusunga bawishi ba Fungamwango ilyo umwana wabo Shi-Mumamba Solo akalabatangaata
## Kanshi ka Mumamba efyo caali mulimo wakako ukuposako amano ukusambilila pakuti kakeskwata incite iyalondoloka kakabe ka changa-changa wa pa mukoti, kekaba nga Icinyambalala, Chimpumbu n aka Zikati abashakwete maano yabuyantanshi
## Bawishikulu batiile mumaini baleebomba mwalinokwisa ci gumula cakutamfya bonse abafikile pa myaka ya bukote na penshoni pakuti bakashileko abaana na bashikulu baabo abaendelele mumasukulu nokusambilia icito shapusanapusana
## Kanshi ka Mumamba calilingile ukuti kaposako saana amaaano ku sukulu pakuti kakafuute ishina libi lyashiile ba wishi mukalale ilyabu sakalanyongo, bu maketula, bu kelenka ukubikakofye nabu kabova
## Ka Mumamba cakosa nokukosa, nokulya kalafilwa kumulandu wakubelengesha, icalengele nokuti katampe ukulaondoloka
## Kalemona nefyo utulumendo utwamucililepofye imyaka yakupenda, utwafumine ku masambililo ya ncito, baletusuba utupooto twabu kapitao mumaini, ukubapeela bamotoka na amayanda ayakalamba ku makomboni uko balepeema umwela umo nabasungu
## Pakubelenga kalenyanta mumenshi ayatalala pakuti takaleshipula
## Kaleisa mukulala limbi-limbifye ninshi ba mukolwe batampa ukufwala utusokoolo nabakuya ku milimo basakaatuka, nalyo kuti watila nalimo kalelalafe ne linso limo, uku limbi lileswata, cumi calesa
## Ka Chibale akali pa ntanshi yakwe ikalashi limo mu grade 10 kalemwafwilishako mumasambililo yamo-yamo ayo kapitilemo pakuti umufyala wakwe ekesa funtuka, cikamupeele insoni ku banankwe
## Kamwingishemo icimwela cakuti nga akalatuma pakulemba ninshi capwa apona, elyo tafwile ukuposa inshita itali pali pusho limo ilyo tomfwikishe pakubala
## Ali nokwambilapo ukwasuka tonse utwanaka pakuti inshita nangu ise imucepele pafikosele ninshi nayasukapo ayengi
## Mukwai amashindano yamalekano na mainsa nayo ubushiku bushiliile kantu nabo bwafika
## Ka Mumamba kasalile ukuya pa kantanshi Secondary School peepifye napa mwabo
## Kalekumbwa saana uko ka chibale kalesambilila mu giledi umo balefwala amatoloshi,amashati yabuuta ne nkoolo, ukucila bakumasukulu yakwisamba abalefwala ifiputula kwati fimatebela fyabana nefimashati fya khaki kwati fikuutulo
## Notukashana twine tatwalelolesha bazeeze
## Ilyo bapwile ukulemba fyonse ka Mumamba kalisakameene saana akati nalimo kafeluka pantu yamo amepusho babepwishe mumasambililo yonse tabatalile abayasambililapo, yalifye yacikaaya ayo umuuta onse afwile ukwishiba ukwabula ukufikuulila insakwe
## Awe imyono baleele basuka bayabula panuma ya myeshi italu lintu bapwishishe ukuconga
## Ka Mumamba balebwela ku fisaali kwa Kazenti baisasangafye umushi naukaba kubafyashi abo abaana bapitile ukuya ku Grade Nine nabateekele ifimo
## Ka Chibale kasha kafuutula umupo wa fisaali pali banakulu nokubutukila pa kantashi ukuyamwenako Mumamba ifyo acitile ati pantu ena kuti ayafenta nga ayasanga ukuti nafyaluka imono, naaluntuka, nalombamo ilyauma
## Pakubwelako ka Chibale kaishile nga kankungwala nokwisatuula imbila nsuma kuli bawishikulu nabanakulu ukuti Mumanba alicilika abanakwe bonse ba Grade Nine icakuti naba kafundisha ba pali ili sukulu balefwaya ukumumona pamo nabafyashi bwangu
## Mukwai caletele insansa ne cilumba kuli ba kamangala pakumona ukuti umwishikulu wabo abaseebululako insoni ps wmana wabo, solo wishi mwakwa Mumamba
## Solo ena alompokeele pa windo ku sukulu pacikoti ba kafundisha bamulopwelemo pakulya yembe ukwabula ukonsamfyako, 
## ninshi acilifye umwaice nokukaana ukubweleko mpaka bamutwala ku mushi pamulandu wa misoka yakwe iya busakalanyongo, mukalaale
## Ilyo bailefika ku kantanshi ba kafundisha mukalamba baebele ba kamangala ukuti amatoni yakwete ka Mumamba yalingilefye ukukatuma ku Munali Secondary School ukobatuma bakalapashi banankwe
## Ba kafundisha batile ku Munali kwena kuti akwata ne shuko lyakupoka ubwafwilisho bwandalamaku buteeko pakuti akatantalile mumasambililo yakwe ukufika na kufyalo fya kunse
## Bashikulu-Mumamba nabo batiile lisukulu elyakwete insambu namaka yakupekanya fyonse ifyo balefwaya, kanshi balubwilile ifyalinokucitwa muminwe ya kantanshi Secondary School ukuti bakabombelepo
## Pa Muanli Secondary School Mumamba asambilile ukufika namu giledi tweofu
## Napo aka kamupula-mpako Lesa alikasenamina kaishile kwata amatoni ayalingene nayelefwaika ukutumwa ku bulaya pakuya sambililapo nafimbi
## Ba Shimpundu Solo baumfwa fye inyunshi ukuti akaana kaabo ka Mumamba kalipapusha kantanshi na Munali Secondary mumashindano ayakapeleko, 
## elyo na kamfulumende yalikapaapa muya nkalamo nokukatuma ku fyalo fyabasungu ukuyasambililapo nafimbi
## Mukwai ba Solo bakalabana, batampa nokupekanya ubulendo bwakuti bakayetoota kuli ba wishi ba Kamangala pakufwika umwishikulu amangala mumasambililo yakwe
## Awe mukwai balakola na ifishimu, ukwipaya no kukanga isabi, ukunukula ubowa, ukukumba ubwalwa bwa mbile nokushitisha amale yakuti bakamwenemo ulwakuninina saaca pamo nabakashi
## Balefwaisha ukuya mona nokumfwikisha mumatwi yaabo ifyo umwana wabo aletele insansa ne cilumba pa lupwa nefyo aiswilile inshila yamuyayaya mubwikalo bwakwe ku ntanshi
## Cine-cine basukile bakwanisha tu ndalama twalefwaikwa pa bulendo bwabo
## Ubushiku bwakonkelepo ba Shimpundu Solo baima batangishanya nabakashi ukulola ku kayanda ukuyapatama saaca wakubatwala ku Mufulira
## Caali ca buseko bukalamba ilyo ba Kamangala naba sano bamwene umwana Solo mubukalamba naba mpundu bakwe, Sabaila na Kabanda
## Leelo ba Solo na bakashi tabasangile Mumamba pantu ilyo bafikile nao aleniina indeke yakuya ku bulaya pamyaka cine-lubali
## Bashikulu-Mumamba balondwelele Bashi-Mumamba nabakashi ukuti umwana wabo aleya mukusambilila imilimo yabu shing’anga nabu malukula, iyakundapa na ukutumbula abalwele ne fitumbi mufipataala 
## Ba Shimpundu Solo nabakashi basakama abati: Yangu umwna bushe akayapusuka kumpepo ne nsala yakubulaya? 
## Nga ubunga bwakunaila ubwali? 
## Bushe alisenda nomunani uwingi? Nga naani akalamunaila ubwali? 
## Nga umfwa aupa umusungu ndona nangu mishishi bushe bena bakalanda nankwe shani mu cisungu?
## Ba Kamangala balibateekele umutima abati nangu ka Mumamba kaali kwanabeene takwali cinema cikasokoloka acikalya, ngefyo Kapala mwana wa banabo ba kalembe kafyuke, aileikalako nokupwisha amasambililo yakwe bwino-bwino
## Nelyo Kapala taleshempa intoshi sha bwali, alelalilafye ifyacisungu abwelelefye uwanona nga citumbo maliketi-kapanga saladi, napakwenda alebundusafye nokutangasa nga uwapya impyakusu
## Awe cine-cine insoselo ya cibemba yalisosa siti inshiku shalingenye nyina no mwana, ba Solo abaali majoza mukalaale nomba ing’oma yalibombola baliteekanya, balelinganafye naba wishi ba Kamangala
## Nemikalile ya cisungu yonse intu babelelemo ku bwaice kumo nelyashi lyonse balilaba, ilyashi nomba baishibe lyakulandafye pa kulima, ukutema, ukutumpula, ukusowa inama elyo nokufyala abaana
## Ala mukwai kuti apo ba Solo bashinkimeene nabakashi nabaicefya nifilya batiila umaice amona inkalamo nailokwa atila ati taata inshimba iyi abena cipanda nabaali ababiye kubwaice baleisa mukuposha wishi kwa Mumamba aile ululumbi
## Awe balepapafye pakumona umwana ali inkakaashi munkulo yakwe nomba anaka nga aka kukutwi, alifyala no mwana itensha calo, ushakumine nakumisango yakwa wishi
## Cine-cine akanwa kamwefu takabeepa akatiila: Imamba taifyala mamba mbiye
     
