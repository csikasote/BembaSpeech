## ALA fyafumine ku Lubembe mu caalo mwa Mwimba ku Tanganyika. 
## Umutundu wabo ni ba Luo Wishi ni Muhenda; baishile no musungu wakwe umulunshi wa nsofu. 
## Paali na bantu bambi nabo mutanda abakusende ifipe. 
## Baali ne mfuti shibili ne mbokoshi sha mpolopolo nasho shiine. 
## Batile bashima, baendele amapanga ayengi saana ukwabula ukusange nsofu. 
## Elyo bafika ku ciliteshi icikulu saana, kabili icafina nganshi. 
## Umo mwine emo bailesango mulume wa nsofu uwakuli na meno yalikashika ku kushete nshishi.
## Kuti cilyo Musungu ati alasemofye mfuti, ala mukwai apalakashamofye; yati no kuti wapaapa kalama. 
## Fyaima fyatwalana: yasuka yaikatapofye umo elyo yapeema. 
## Abapusunswikeko emiile tebakucebela na kunuma.
## Umwenso wabekata nganshi, baeba na bwana wabo ukuti ababweseshemo kuntu bafumine. 
## Nao temukani iyoo. 
## Batipo no bulendo baima balaya. 
## Ali umusungu umusuma saana, tali ne congo nakalya.
## Mu nshila baaculile cibi. 
## Basuka bafika ku cinika icaciyayaya. 
## Baleele ndo shine pa nshila. 
## Tee bakumona na lyenshi nangu limo nakalya. 
## Kuti balalilafye utunama twakocela; no mulopa wa nama shine sha mpanga ee menshi yakunwa.
## Mu cinika basangilemo tunama utwingi saana uto batila tusenya. 
## Ukutali kuu tulemoneka ngo tupombo; nomba twena twacepesha, kabili utwasalapuka nganshi. 
## Kuti bashifulumunapofye kamo ako kapito lubilo kayakungula na kanankwe: 
## twaima twapita twakunkumano lubilo ukuyapita apalele akanankwe; 
## ifyo fine nako kaisaiposa pa mulongo mpaka twaisulafye ilungu pa. 
## Bena ukumone fi tepakupapa. 
## Basuka baikala na mu cimpusa ngefi pakuti balyepo akakulya kanoono. 
## Bakosha no mulilo cinoono balaocela utunama twakocela. 
## Elyo baisaima nakabili balekulaikafye ku kunaka na ku cilaka.
## Kuti ngefi basuka bafika na ku cimana icikulu saana ico baleti Lunceto. 
## Mwaisule Ã®wena ne mfubu. 
## Caali cungulo, bamona no twaice utwaleteye finsala pe shilya lya mu mana. 
## Muhenda alatucebula kuti twise tubaabusheko. 
## Utwaice twaiposa na mu mato. 
## Abalendo bena bebele mwandi twashuka nomba twalubuka apo twafika ku mushi wa bantu. 
## Bamona no mulilo pe shilya ulipo na belubelu mu miti ici paya palefitilila.
## Tatwafikile na mwi shilya lya mu mana iyoo. 
## Kuti tulamonafye umusungu abute nkanda atuti nalelo twafwa. 
## Amato kuti waluba nelyo yapindulwike. 
## Utwaice twaiposa na ku mulundu. 
## Twaiposa na pa lubilo no kupunda tulepunda atuti: "Mutulee! Mutulee!" 
