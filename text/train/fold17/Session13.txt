## Kanshi ilyo Abramu afumine mu Egupto abwelele ku matololo ya Negebu ali no mukashi wakwe na fyonse ifyo akwete
## kabili Loti aile nankwe. 
## Abramu aba umukankala nganshi, akwata ifitekwa, 
##silifa na golide. 
## Ukufuma ku Negebu, apitile mu ncende ishalekana lekana
## asuka afika na ku Betele pa ncende imo pakati ka Betele na Ai, 
## apo kale acitile inkambi yakwe, 
## kabili apo akuulile ubulambo bwantanshi. Pali iyi incende epo Abramu apepele Yawe.
## Nomba Loti uwaleendauka na Abramu nao alikwete imikuni ya mpaanga, 
## imbushi ne ŋombe pamo na matenti. 
## Lelo impanga baleikalapo yacepa ilyo bali pamo pantu icuma bakwete califulishe icakuti bafilwa no kwikala pamo. 
## Bakacema ba fitekwa fyakwa Abramu balaumana na bakacema ba fitekwa fyakwa Loti. 
## Pali iyo nshita ninshi abena Kenani na bena Perisi nabo bene baleikala muli ici calo.
## Elyo Abramu aebele Loti ati, “Tatufwile ukulaumana iwe na ine, nangu bakacema bobe na bakacema bandi, pantu tuli ba mu lupwa lumo. 
## Bushe icalo conse ici tekuti cibe cobe? 
## Natupatulukane, iwe nga uleya ku kuso, ine ninshi ndeya ku kulyo. 
## Elyo nga cakuti iwe uleya ku kulyo, ine ninshi ndeya ku kuso.” 
## Loti ainuna amenso amona iwanga lyonse ilya Yordani ukuti mwaliba amenshi kwatifye ni mwibala lyakwa Yawe, 
## nangu kwati mushili wa mu Egupto ukulola ku Soari. 
## Ili cali ilyo Yawe ali talaonaula Sodoma na Gomora. 
## Kanshi aba bantu babili epakupatulukana. 
## Loti asalapo umwine iwanga lyonse ilya Yordani 
## aima alungama na ku kabanga. 
## Abramu ashala aleikala mu calo ca Kenani elyo Loti aleikala mu musumba wa mwiwanga, 
## kabili acitile inkambi yakwe mupepi no musumba wa Sodoma. 
## Nomba abantu ba mu Sodoma bali ababi kabili balebifya nganshi kuli Yawe.
## Panuma yakupatukana kwakwa Loti na Abramu, Yawe aebele Abramu ati, 
## “Inuna amenso, uloleshe ukufuma apo pene wiminine, ku kapinda ka kuso, ku kapinda ka kulyo, ku kabanga na ku masamba. 
## Icalo conse ici ulemona, nkacipeela kuli iwe na bana bobe. Nkalenga ukuti abana bobe bakafule kwati lukungu lwa pano isonde. 
## Nga cakuti umuntu kuti apenda ulukungu, ninshi lyena kuti apenda na bana bobe. 
## Ima, wende ukuya mubutali na mu bwipi bwa calo, pantu ni kuli iwe ndecipeela.” 
## Kanshi Abramu epakusesha inkambi yakwe aya ikala mupepi ne miti ikulu iya oki iyakwa Mamure ku Hebuloni
## kulya kwine eko akuulile Yawe ubulambo.
