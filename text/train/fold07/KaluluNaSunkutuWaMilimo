## Imfumu Kunkuta yalikeele, yatekele umushi uukalamba saana.
## Icalo caiko naco caalifye icikulu.
## Imfumu ii yalifyele na umwana umwanakashi, ishina lyakwe aali ni Kasuba.
## Kasuba uyu aalebeka nga kasub nga ishina; e patulile na ukumwinika ishina line lilya.
## Abalumendo abengi baaleefwaya ukumuupa, nomba aaleekaana.
## Bati bekale panoono na inkalamo yabuuka mucalo ca mfumu Knkuta, yalaikata abantu ileelya.
## Yaletifye nga akasuba kaba ku cungulo yaisa, cilia yaikata umuntu yaya.
## Elyo ico abantu umwenso wabekata baleka ukulaya mumilimo, epakwinika nomba ii nkalamo abati ni Sunkutu-wa-Milimo.
## Imfumu pa kumona ifi aiti, “Mwe bantu bandi, kuleeni ilinga mushingaushe umushi, Sunkuta-wa-milimo alapwa abantu.”
## Abantu nabo tebakaani, bakula na icililinga icikulu saana, bashingulusha umushi.
## Sunkutu nomba alati nga aisa apuma ku cililinga, afilwa.
## Nomba umo alepuma na pampumi paseseka.
## Elyo ifi few bantu ukulya kwesu kwaba mumpanga, alati uwafuma yatina, uwafuma yatina.
## Ubushiku bumo, imfumu yatontonkanya aiti nalifyala umwana uyu Kasuba, 
## kabili na abalumendo balemukabila, 
## cisuma, kanonganye abantu bandi mbebe ifyakucita.
## Imfumu epakulonganika abantu ba mucalo caiko bonse.
## Cilya balongana elyo aiti, 
## “Mwe bantu bandi bonse namumona ifyo inkalamo iletucusha, 
## elyo ine uukepaya inkalamo iyi Sunkutu-wa-Milimo nkamufya umwana wandi Kasuba ubushiku ubo bwine”
## Abalumendo abaleefwaya Kasuba pakumfwa ifyo balafwaya ukuipaya kukufula imifwi na amafumo mukwai!
## Imfumu aiti, “Aletifye uwaipekanya isa.”
## Ubushiku bwine ubo umo afika pesano ati, “We mfumu ine nafike.”
## Imfumu aiti, “Cisuma Sunkutu esa icungulo, pembela.”
## Cilya cabafye icungulo imfumu aiti, “Kabiye nomba mune.”
## Kutifye cilya afumafye ilinga aiti niwe mpelwe.
## Umulumendo ati ambaisheko umufwi wabwela wamulasa na ukumulasa!
## Mukwai yakulapo na umukula.
## Uluceelo umbi afika pesano.
## Imfumu aiti, “Kabiye mune.”
## Nao wine yayafwinika.
## Umbi nao afika, nao ifyo fine yayashobesha.
## Abantu nomba bacita shaani, batiina.
## Kalulu uko aali kumwakwa ati omfwe fi, ati ine uko cikabile eko nja, uko citalele nako eko nshili.
## Elyo asenda na ifumo lyakwe, na isembe, na umwando, na umutete, elyo asenda na inyambi akaka; alaaya na ku musumba.
## afika, atoota.
## Imfumu aiti, “Eya mune.”
## Elyo ati, “Kanabesa, naaliumfwa ululumbi lwakwa Sunkutu, elyo ine eo nungeme.”
## Imfumu aiti, “Atasee, lelo nimwe baume bakuya kuli Sunkutu uwayansha arnalumba!”
## Kalulu ati, ‘Yangu kanabesa ee, ala ako usulile ekopa noko!”
## Imfumu aiti, “Mwaumfwa kuli aka kantu, nine uleeba ifyo, twalauko wikanshikula; alaisa umusula mubiyo wise uyeko.”
## Akati, “Awe ine ndefwaya nje kukumulolela kunse yelinga pantu ine umutima ulesabasaba.”
## Imfumu aiti, “Kabiye cisuma.”
## Abantu balakatuka na insele abati we mwana ukwafwa ifipokapoka Fishi-Mulenga na Fishì-Ngosa eko utilefye iwe we kanangwa!
## Nakapumyako na ukupumya, kasuka kafuma na ilinga. 
## Kalaya na umo mwine mufuma Sunkutu.
## Kati katilefye ifi, kamumona aleisa, kalaaya, bakumana.
## Akati, “Mwapoyeni mukwai.”
## Sunkutu ati, “Endita mune, nga uku waya kwi?”
## Akati, “Buce tamumfwiye cikuyu?”
## Nkalamo ati, “Ukumfwa cinshi mune Kalulu?
## Kalulu, “Yangu cine ee, we mucambaci ciine-ciine waikaya weka ee! 
## Ala epo caipila ukwikala weka ciine!
## Nakwisa ukowa ukwa mucango umbiumbi.”
## Sunkutu ati , “Ukwamusango waba shaani mwishikulu wandi?”
## Akati, “Teti nondolole na umucango, kanofye ukuimwena.
## Nkalamo ati, “Shinjebako mune.”
## Akati, “Ala maitukunye.”
## Nkalamo ati, “Yangu ee, nga twaya bonse nici nayafye ndelunga.”
## Kalulu ati, “Cisuma kabiyeni.”
## Nkalamo alaaya, kakalulu nako kalaya.
## Cilafye Nkalamo aba nga mulya, apilibuka ati, “Mune Kalulu bushe na utubantu uko kwine kukowa tulesako?”
## Akati, “Ala, uko eko mwebe, kuleca abantu muulu wakwa Cibale.”
## Sunkutu pakumfwa ifyo ati, “Kanshi akwenda mune.”
## Awe balaya na kucishiba uko Kalulu amwene.
##Kakalulu akati, “Tuleendeca uleke njemufundako ifyakuti mwìsemowe ilyo abantu baleisa.”
## Sunkutu ati, “Eya, epo nakutemenwa mwandi Kalulu.”
## Awe mukwai bafika napo kamwene itenga.
## Kabika na mafumo ifi akati, “Natutale tutuce.”
## Cilya papita inshita akati, “Aleeni nomba mulange.
## Kaingila na munyambi, kabuula na umutete kaingisha, 
## kamupa na umwando akati, “Nomba kaka ku kanwa ka mbukuli elyo ufumishe pilu kunse.”
## Kena mukati kanyambi kabuula na umutete kangisha cinoono washala naupula kunse, 
## elyo kasuma na kumpela ya mutete kaingisha cinoono washala naupula.
## Elyo kasuma na kumpela ya mutete elyo akati, “Mposa pefwe nomba.
## Awe Nkalamo akaposa na pefwe kaibila.
## Elyo kaputa na mumutete; ninshi Nkalamo ashele nakata icisempe ca mwando lubali.
## Nomba lilya kaputa mumutete imfundwa shaisafuma pa muulu wa menshi shileti bobobobo…
## Nkalamo pa kumona ifi atemwa saana, akulila kalulu kunse ati, “Na ine leka ngowepo amaituiukunye.”
## Kabula na inyambi akati,”Ingila.”
## Cilya Sunkutu aingila kabula na umutete kamupa ati, “Sumako.”
## Kabula na umwando kakaka nakanwa ka nyambi, nomba kasha icipunda lubali. 
## Kaposa na Nkalamo pefwe. 
## Cilya Nkalamo ati apute mumutete amenshi yaingila munyambi yaisula na ukwisula. 
## Calati cati ciibuke , kacitintila uku.
## Casuka canaka kumenshi.
## Cilya caleka ukulwisha kacikulila na mulucencemba kalacikoma na kwisembe, kalecituka na insele.
## Cilyafye cafwa kaputulako na umucila, na ifisansa, na umutwe, kakaka na munyambi yakako kalabwelela na kumushi.
## Cilya kafika apo bacikumanina naco, 
## akati kwena nelyo naipaya Sunkutu, umukashi eko ali, 
## akulaisa ku kulwisha abantu kumushi, elyo bakampoka umukashi,
##  kampelefye nje mucenjesha nao wine. 
## Mukwai na ikumbi lya mfüla lyasesha. 
## Yatampa na ukukaloka, kayafye, kasuka kafika na pa mitanda pa Sunkutu.
## Kasanga muka-Sunkutu na tumwane baleonta na umulilo.
## Kafika katuula na inyambi yakako paniwinshi.
## Akati, “Oti umo.”
## Abati, “Iseni.”
## Kaingila na ukwingila kasanga na mwana Sunkutu umo pa cipuna, 
## kamupenunapo akati, “Fumapo twikalepo.”
## Nankalamo ati aloleshe, afulwa.
## Kalaikanga na kumulilo akati, “Imfula ya uno mwaka nayo ileloka na amalumba tata!”
## Nasunkutu mumutima aletifye mwandi aka kantu nako balaisakafulula ku mulume, kabili fino ali na mu nshila kukwisa.
## Akati, “We bushe umunandi elekwi?”
## Nankalamo ati, “Umunobe naani?”
## Akati, “Temulume obe.”
## Tala tunailepo na ubwali.”
## Awe Nasunkutu atekapo na ubwali.
## Cilya anaya ubwali nomba ati mpungule umunani kakalulu akati, “Tala nanga umunani tumone.
## Awe mukwai kamonafye ya bantu na moolu.
## Akati, “Awe uyu umunani wenu, leka ndete na ine umunani wandi.”
## Kayabula na icisansa cakwa Sunkutu kamuposela akati, “E munani wandi uyo.”
## Kamwana Nkalamo kati kaloleshe akati caplafye ica batata. 
## Nyina ena alakankafye.
## Akati, “Umunani tawapye bwangu ciine, endesha.”
## Kafuma kayafumya umutwe wakwa Sunkutu mulitumba na icimucila kumo kaisacisebeka na pamulilo akati, 
## “Oca bwangu endesha.
## Muka-Sunkutu lyena aleka na ukutwishika, 
## amona na palya peene paseseke mukupuma ilinga; 
## alatutumafye kumo na utwana.
## Akana kamo akati, “Kwati cabatata ici.”
## Nyina aleloleshafye.
## Elyo ati, “We mwana kaleteko utukuni pa cikuka palya uleke twise tocele abacintu.”
## Cilya akana kafuma emiile, kabili na kambi akatumapo, nako kaya ifyo fine pashalafye umo.”
## Kakalulu kabuula na icimucila kaupula na mwana Nkalamo akati, “Konkela ababiyo.”
## Cilafye afuma atampe na ulubilo.
## Nyina nao aisafuma ati, “Kankonkele abana aba tabaise bwangu.”
## Cilya afuma ati atampe ulubilo, ilyo line awa na ukuwa.
## Kakalulu akati, “Shininshi ulebutukafye.”
## Kaisafuma na ukufuma kamonafye aba apatali. 
## Kamukunkunika mukwai. 
## Utwana apo twileiminina twamonafye uko aleisa ulubilo nyina nabamupisha, twayafye iciyeyeye.
## Mukwai kayabashintafye ukutali, elyo kalabwelako.
## Kaisabula na inyambi, na imitwe, na ifisansa, kalaya na kurnushi.
## Cilya kapalamafye kumushi katampa na ukupunda akati, ‘Kunkuta na lelo walya ee, na lelo walya ee!”
## Abantu abati, “Nga ni Kalulu naipaya, nga alapunda shaani.”
## Kapitililafye kwisano; kafika kafubula na inyami muceni ca rnfumu, kafumya na umutwe na ifisansa a umucila.
## Abantu bonse baisa mukutamba, abati, “Alanakepaya.”
## Elyo abati, “Tutungulule tuyesenda.”
## Awe Kabatungulula bayaleta na icitumbi ku mfumu; balakasuba na inkula na ubunga.
## Ilyo line na imfumu yakapela na Kasuba kaupa, kaba ni kalumbwe.
## Abantu babili baalikele pa mitanda.
## Bonse baali na bakashi na baana.
## Umo aali ni kafula aakwete na inceelo iisuma saana, 
## umubiye nao aali mulimi mukalamba aabyele na insupa mupepi na insaka.
## Imilmo yapwa kumitanda elyo abati natubwelele kamushi.
## Babwelela na kurnushi.
## Liya bayaikala ku mushi, insupa yashala yatambila mu nceelo emo umushishi wayapita; 
## kuntanshi kwine kulya wile kwatwala na insupa iisuma saana ilya batila mutima wa nsefu.
## Elyo ii nsupa yakula saana nomba tayakosele iyoo, kabili kumushishi onse kwatwelefye insupa imo epela.
## Bashikulu balya kumushi uko baali abatí natuye ku kupindila kumitanda, awe bafika napa mitanda.
## Umulimi ati amone insupa yakwe atemwa saana.
## Kafula nao ati aloleshe panceelo yakwe ati, “Yangu, ngefi cisupa cicitile nakulafula shaani?”
## Umubiye ati, “Iyoo tacafishe, mulefwayafye iyefwesa eyo mutale mulebombelamo pa nshita ii nsupa ishilakosa.”
## Umwine nceelo nao akaana ati, “Nga nipa cinshi pakuti newakwata inceelo nine nje mukufwaya icilifwesa.”
## Umubiye ati, “Lekeni kanshi nje mufwaile imbi.”
## Awe nalyo line akaana, ati,“Ulefumyamofye nsupa yobe.” 
## Umulimi ulya ati, tata tacikosa kubili, aonaula na insupa yakwe, yapapa na ukuapapa ico ishakosele.
## Pati papite akashita kanoono umulimi ashítila na mwane ikoosa iisuma saana alafwala. 
## Ubushiku bumo mwana kafula baaleyangala na umubiye umwana wa mulimi, 
## ati, “Mune leka mfwalepo ikoosa lyobe.”
## Awe umubiye amupela na ikoosa, pa kufwala apatikishafye.
## Cilyafye papita umweshi umo, 
## umwana wa mulimi aeba umubiye ati, “Nimpe koosa lyandi nomba mune.”
## Umwaice atulukusha ati imfuulile umunandi ikoosa afilwa.
## Nomba kuya kuli wishi ati, “Tata mfuleniko ikoosa ili ntwalile umwine.” 
## Wishi atintililako afliwa.
## Ilyo line aibukisha na ifyo aacitile.
## Atinta, atinta, nakalya; nakalya; ikoosa lyapata mumisango yonse.
## Umulimi ati omfwe, ati na ukuti, “ine ndefwaya ikoosa nomba line umwana wandi afwale.”
## Kafula ati, “We shikulu-we, bushe ikoosa ilipatile ndefumya shaani?”
## Umulimi ati; “Awe mukwai, shinalimo mulebepafye, 
## bushe ikoosa nalyo kuti lyapata shaani, 
## ngefyo ine insupa tayapatile mu nceelo yenu, 
## aleenifye leteni ikoosa lya mwana wandi. 
## Kafula ati, “Kanshi ilipatile tulecita shaani, tuputule umwana ukuboko mwa?”
## Umulimi ati, “Ine nshilefwaya kutelebwila, ndefwayafye ikoosa, ikoosa lya mwana wandi limoneke 
## umwana aye afwale.”
## Asuka kafula ati tata takalwilwa na mwine. 
## Aikasha na ukuboko kwamwana aputula, afumishako na umulimi ikoosa lyakwa mwane.
## Kali kashimi kapela.
## Umulwele ifyo Baamufwaile Umuti
## A baakulile umushi umo peshilya lya mumana.
## Umushi na umbi wali peshilya libiye.
## Elyo icimana calikulile saana, abantu nabo pa nshita ilya baali tabalaishiba ukubasa amato; 
## eco kanshi tabaleeyabuka mumana ukuti bayemonana na banabo peshilya. 
## Kabili aba bantu baalipatene saana na banabo peshilya.
## Ubushiku bumo umushi umo walwalika, nomba umuti wa bulwele wali peshilya lya mumana pamushi umbi. 
## Kanshi baacitile shaani pakumona ulya muti, pakuti kabinge abanabo peshilya abafwile babasabilako umuti baalipateene nabo?
## Bacitile ifi: 
## Abaalwalike baatampile ukutuka abanabo ifimasele peshilya apali umuti.
## Umo baletukana batampa na ukulasana amabwe.
## Yasuka amabwe yapwa balateeta impikiso. 
## Nomba mukutete impikiso asuka umo atetako ulupikiso lwa muti wine ulya, asukushila abalwani peshilya.
## Ilyo line na ulubuli lwapwa, basenda na umuti bayaposesha na umulwele wabo.
## Akantu ako.
## Abantu baalikele mumushi wa mfumu, umusumba saana.
## Mwali abalumendo na bakashana abengi saana.
## Pali na umulumendo umo ishina lyakwe ni Mumbi. 
## Mumbi uyu aaletitye konse uko ti ayeopile bamukaana, konse uko aya bamukaana. 
## Mumbi asuka amaano yapela aikalafye. 
## Abanankwe bonse baupa bapwa ena ashala.
## Ubushiku bumo, Mumbi umutima wakalipa aima, na ukweba banyina ìyoo, alayafye iciyeyeye mu mpanga, icaile nama.
## Cilya aflka pakati kampanga na inuni yatula na uku yati na cekc ceke ceke! 
## Mumbì ailumba na ukuilumba ati, 
## “Umuntetenga wandi nalyonawìle pakupeela lumbasa kanshi nga napeele Mwenya Namuni alakulu pafilinda. 
## Cinembenembe nanga mwifwesa kumuti ninshi kunina.”
## Awe mukwai yamulanga na mumufungo.
## Muinbi afika, kutifye cilya akomamo isembe limo, koma! aumfwa na ishiwi lyafuma  na mumufungo alìtì, “Niwani?”
## Mumbi ati, “Nine Mumbi.”
## Aciti,: “Wafuma kwi?”
## Mumbi, “Nafuma ku mushi.”
## Aciti, “Finshi ulefwaya?”
## Mumbi alondolola Ífyonse na umo eshile. 
## Elyo iciwa aciti, “Tacafishe mune, cisuma.”
## Camweba aciti, “Cisuma, apo iwe watila balakukaana, buula akameme aka.”
## Camupa na akanama akapala imbushi.
## Mumbi atotela ati , “Santi we mfumu yandi.”
## Elyo aciti, “Akameme ako nakupeela, tapali kukeba ilyo uleeya munshila ukuti we kameme kandi luka tumone iyoo, tekwesha. 
## Nga wafika umfwa ifyakucita, ukayalindapofye ubushiku bumo elyo uluceelo ukaye na kukukwila ifyuma ifingi. 
## Akameme ukashile banoko bakashale balekasunga.
## Elyo nga wanonka ifyuma ifingi elyo ukase, ukase kuno ukesenjeba elyo nkesakweba ifyakucita.”
## Mumbi ati, “Eya mukwai,” alaisa na ukwisa.
## Cilya afikafye pakati kampanga ati, shikantale mone îfyo kalecita nga natila we kameme kandi luka tumone.
## Awe mukwai akeba ati, “We kameme kandi luka tumone.
## Mukwai kaluka umwanakashi umusuma saana, wakuti nga walolesha nämaka yapwa kumo na maano.
## Mumbi pa kumona ifi atemwa nga kolwe.
## Kabili akeba áti, “We kameme kandi mina.”
## Kamina mukwai na ukumina.
## Awe alaaya, afika na kumushi atwala nakameme kuli banyina, ati, 
## “Maayo, akantu aka naleeta ine mailo nkaya kukunonka ifyuma.
## Nomba tapali kukeba ukuti we kameme kandi luka tumone iyoo; mukanjipayafye.”
## Banyina abati, “Ee, tata natesha.”
## Elyo kabili ati, .“Kabili teti mwashime nelyo umo iyoo, maayo.”
## Banyina babuula nakameme baingisha na mu nanda.
## Uluceelo Mumbi aima aya kukunonke fyuma.
## Papitafye na imyeshi iingi, banyina basungafye akanama kamwana wabo.
## Ubushiku bumo, imfumu yaleetandala mumushi, yasanga na kameme pa mwinshi kaleyangala.
## Elyo yalaita abene ba ng`anda aiti, 
## “Ngashimeniko aka kantu, amasako yawama muno, ndefwaya njeyangashapo.”
## Banyina kwa Mumbi bakaana saana. Nomba imfumu nayo yapimpafye nga cula mwilanda.
## Awe Baana-Mumbi basuka bañaka, abati maayo kampele imfumu akacila ilye! 
## Babula na kameme ako bapeela na imfumu. 
## Elyo abati, “Mukwai kwena, mwiesha kukeeba ukuti we kameme kandi luka tumone.”
## Imfumu aiti, “Awe maayo ine teti njeshe, ndeya angashapofye.”
## Awe mukwai imfumu ilya uko yakasendele yati yangashepofye cinoono, aiti , kwena, kaamone ifyo kalecita nga nakeba.
## Mukwai imfumu ilya yakeba na ukukeba aiti, “We kameme kandi luka tumone.”
## Mukwai kaluka ulya wine maayo kalukile pali Mumbi uwawama nga malaika. 
## Awe mukvai imfumu na amaka yapwa, yati na ukuti nashukafye.
## Yabula na kameme yaipaya, aiti kwisa kamina.
## Banyina kwa Mumbi bati bateshe bafulwa icibi, nomba ico kale imfumu shaleecita ifyo shitemenwe, teti bacite nelyo ciimo.
## Uko Mumbi aile na umutima wafutma atampa na ukwisa kumushi, 
## awe afika banyina bamulondolwela na imilandu yashala yamoneka kumushi. 
## Ilyo line aima, alungamafye uko kwine kwafumine akamerne, nasenda na akasembe.
## Cilya afikafye na isembe.
## Iciaa aciti, “Niwani?”
## Mumbi ati, “Nine Mumbi wasulwa.”
## Iciwa aciti, “Cinshi ulefwaya?”
## Mumbi alondolola na ifyo caali.
## Iciwa aciti, “Cisuma, temulandu mune.”
## Cabula na akameme kambi aciti, 
## “Senda akameme kambi aka mune, 
## nomba wikeba munshila auti we kameme kandi luka tumone.”
## Mumbi ati, “Iyoo, mukwai nshaeshe.”
## Ako kameme kena pameenso pali apakalabana saana.
## Awe Mumbi alabwelela na kumushi.
## Cilya abafye pakati kampanga, ati awe kwena kantale mone ico kaleluka.
## Ati, “We kameme kandi luka tumone.” 
## Mukwai na ukumyanga umucele kashita, kaluka umwina wa membya lokoloko.
## Mukwai katalamana na kukupuma Mumbi. 
## Aleti ati atile, “We kameme…,” kauma, kauma na pakanwa.
## Aleti ati atile, “K aka k aka…,” kauma.
## Asuka afisha ati, “We kameme kani mina.”
## EIyo kamina na membya yonse.
## Mumbi alaaya na kumushi. 
## Awe afika. 
## Banyina bati bamumone batemwa saana, 
## abati, “Ine nacilati tawabwele mwana wandi.”
## Elyo Mumbi alalondolola na umo eendele.
## Banyina abati, “Cisuma tata.”
## Nao ati, “Kabili maayo, tecakwesha kupeela muntu umbi, nangu abefye ni mfumu.”
## Muinbi apumpapo na ubulendo aya.
## Pati papitefye utushiku tunoono na imfumu yamona nakameme kakwa Mumbi kalya. 
## Lyena tayaipwishe na kwipusha iyoo, yasendafye, yena iletifye nalelo kaleyandukila umusano.
## Cilya yatikafye munanda yaisalako na icibi, yakeba na ukukeba aiti, 
## “We kameme kandi luka tumone.”
## Mukwai kaluka ifirnembya ifingi nganshi!
## Katalamana na kukukapa imfumu, kauma, kauma mwe!
## Imfumu yapunda muimisango yonse. 
## Aleeti kandile wa mfumu uwati eseko, kauma, afulumukako. 
## Mukwai yasuka imfumu ilya yafwa, komafye na mucitumbi mwine, casuka calepauka, kacayafye.
## Bakandile wa mfumu nomba kwikata Banaa-Mumbi abati, 
## “Fwaya mwano uwaleeta akantu aka uko aaya.”
## Mumbi uko aali na umutima wafuma, atampa na ukwisa.
## Awe afika, bakabilo bamutuula na umulandu.
## Elyo Mumbi nao ulya atampa na ukushimika umo aafimwenene.
## Bashi-cilyc baebele Mumbi abati, “Kanshi mwandi imfumu eyakubalile. 
## EIyo nomba apo caba ifi imfumu yafwa, mu Cibemba tutila, mutema kateshi.
## Kanshi nomba niwe ulepyana.”
## Mumbi aba nomba ni mfumu uwali umusha,  umulanda, kabili umucushi. 
## Nomba aupa na abo beene imfumu yaupile kumo na cisotwe wakwe.
## Ifinyau ifyaleemukana nomba fyalamutiina na ukumutiina.
## Kali kashimi kapela.
## Insala yaliponene, na umuntu umo aali mulwendo na mwane Amainsa.
## Cilya bali mukuya na imfula yafyulika yalabaloka. 
## Yabaloka icakuti yabepusha na imikowa.
## Insala nayo yabekata nganshi.
## Bati bendekofye cinoono bamona na utucushi tulefuuka pamitanda.
## Abene baiyo mitanda ninshi nabo baaponenwa na iyakalala-mukokote, baalelalilafye imyungu. 
## Ilyo line elyo nabo baipula na imyungu ibili.
## Nomba cilya bati balebandafye, uyo muuntu na mwane bafika.
## Cilya babamonafye pa mwinshi bateeka na imyungu ifi bakupikapo na ulupe. 
## Kanshi umweni nao aimona.
## Awe abika na ifipe pamwinshi. 
## Abati, “Piiteni mukwai.”
## Bapita na mwane.
## Balabepusha na ukubepusha abati, “Yangu ifyo mwalokwa, nga imfula yacimusangila kwi?”
## Ati, “Mukwai tepalyafye pakatandanika, yatuloke cibi mukwai. 
## Icimwela ciine cileti nga catusenda twayawa nga fllya na umwana; 
## kabili limbi catusenda twayawa nga umo mutekele imyungu.”
## Bati bomfwe ifyo, cabapesha amano, basokolola na imyunga balalyafye bonse.
## Cilya imfula yakalika, baima baiaaya na mwane.
## Umuntu nao ashala aleumanyna umukashi ati, 
## “Nobe wine waba namuno, tawacenjela, 
## nacilati ipule myungu tulye na ukuti uteshe iyoo, 
## tepapo twashalafye na insala.”
## Kali kashimi kapela.
## Ico Kapoli Akanwa Kasapatalila
## Paatile akantu.
## Kapoli kale aalifye nakanwa akasuma ngefì fine inama mbiye shonse shaba.
## Nomba baalibìkene icibusa na impungu. 
## Kapoli aaleeti nga amona umubiye uko alepupuka mumuulu umutima walakalipa ati na ine ndapupuka filya nga cawame cibi, 
## kabili na inkalamo nga teti. injikate.
## Ubushiku bumo aebo mubiye ati, “Mune Mpungu, ndefwaya unsendeko mumuulu uleke mone ifyo icalo caba panonshi.”
## Mpungu ati, “Ee, cisuma, kulila tawilecita mwenso mumuulu.”
## Awe Kapoli ayanina na panuma yakwa Mpungu.
## Mpungu aima na ukwima atalika na ukupampaila.
## Bayafye mumuulu apatali saana; Mpungu aleka na ukupampaila. 
##Kapoli atemwa saana, pantu imilundu yonse umo alya imyambo na kalundwe alaimona.
## Awe Kapoli aeba umubiye ilyo line bali mumuulu ati, “Mune leka na me mpupuke.”
## Mpungu nao ati, “Ala, we ushili na mapindo kuti wapupuka shaani?”
## Kapoli nao akaana atoloka na panuma yakwa Mpungu. 
## Cilya ati apumanye utumoolu uleke apampaile, awe cakaana, alungamafye panshi!
## Umubiye aleti ati amwanke, awe afilwa.
## Mukwai afuuka na fuuuu – asanga na icilibwe ifi epo ailangula na kanwa na mpaaa!
## Ilyo line na kanwa kasapatala.
## Lumbasa apo aali, aumafye kunseko, aseka na kanwa katanunuka.
## Tondo nao ati amone uko Lumbasa aleseka Kapoli ico wena ni banalume afulwa asola na umusolo, 
## ilyo line nao umulomo wanyunyumbuka wafikafye apatali.
## Kabundi nao camupesha amano pakumona ifintu fyonse ifi, 
## atulumunafye amenso kukulolekesha, nao ilyo line amenso yabelelela.
## Kapoli ilyo line alapa na ukulolesha mumuulu, na na nomba talolesha mumuulu iyoo.
## Lumbasa nao ecamucita filya akanwa.
## Tondo nao eco umulomo wabeela filya.
## Elyo Kabundi nao epatulile ukutulumuna amenso.
## Abantu baalikete mumushi, mwali na imulunshì wa mbwa umo.
## Aleetifye bwaca aya muumpanga mukulunga, aisa naipaya amapulu, insenshi, na utunama tumbi.
## Ubushiku bumo aya ipaya utubundi.
## Umukashi aipikapo tumo utwashala aanika na palwino.
## Uluceelo abantu bafumina mumpanga mumilimo.
## Cilafye mumushi mwatalala utubundi palwino twaima twakakula na icimpompo ca mulunshi twabulamo na ifyakufwala. 
## Mukwai twafumina na panse twaita na inkoko, inkoko nasho shayabuula na inoma shalalisha.
## Utubundi twabuula na ulwimbo atuti:
## “Mwine wa mushi ele kwi?
## Kalubalabala kaluntensha!
## Ese atambe utomba.
## Kalubalabala kaluntensha!
## Uko tucinda canca.
## Kalubalabala kaluntensha.
## Canca bundi canca,
## Kalubalabala kaluntensha!”
## Twacinda mukwai twacindilako na bene bamushi.
## Abantu mumilimo baaleumfwa uko inoma shilelila.
## Cilya abantu balasumbila kukwisa kumushi twaleka twafuula na ifyakufwala twakiba na mucimpompo bwino-bwino.
## Abantu baisa balaipushanya abati nga shilya noma shacilalila bushe tekuno mushi shacilalila?
## Bonse balapapafye.
## Uluceelo abantu balasalanganina mumpanga.
## Kabili nalyo twashala twacisenseka, twacinda, twacinda-mwe; ninshi natufwala na ifyakufwala fya muuntu.
## Cilya abantu balaisa kumushi twaleka.
## Abantu baipushanya nakalya. 
## Elyo mwine-mushi ati, “Mailo lyena tukabelamefye mumputa tukamone ifilishe noma kuno mushi.”
## Awe naceendi uluceelo abantu natuleeya kumilimo, natuleeya kumilimo. 
## Cilya bafurmafye imputa babelama na mumputa.
## Utubundi pakumfwa mumushi mwatalala, twaisafuma twafwala twatampa na iciilia.
## Abantu mumputa umo baabeleme baisabelamuka.
## Cilya twabamona elyo twati twingile mu nanda abantu nabo bafika balatwipaya, twafwafye tonse.
## Ubulanda Bwaya ku Mukoshi wa Mfumu
## Imfumu yalifyele umwana umwanakashi umusuma saana.
## Elyo umulumendo umo aisamukobekela.
## Ubushiku bumo lumbwe atuma umukashi ati, “Kangashimineko ifumo kuli batata nsende kukulunga.”
## Awe umukashana ulya ayashina na ifumo kuli bawishi.
## Nomba pakumupa ifumo abati, “Kwena nemwine ifumo ili lya micence, kanshi bayelisunga bwino.”
## Awe nao umukashana ayashimikila na wiba.
## Awe lumbwe ulya aima aya na mumpanga 
## Alunga, alunga na ukuti epayepo nelyo kabundi nakalya.
## Cilya anaka asanga nakapoli umofye mpo, umukulu saana.
## Awe amulasa na ifumo pa maboko, kapoli ati tuye muno.
## Awe mukwai fyaima fyapita, k.apoli ninshi ali na ifumo mumubili.
## Awe mukwai kapoli asanga na icibwendo apo acifuma.
## Ailobya.
## Umulumendo camupesha arnano, nomba atiina ukwingila pabwendo abwelelamo nakumushi.
## Cilya aflka, aebo mukashi ati, “We mukashi wandi, kebe batata, kapoli naacilasa nasenda ifumo.”
## Umukashi ati, “Iyee, mulume wandi, lelo baletuleka kuli batata!”
## Umulume nao ati, “Ale kasose cisuma.”
## Kuti cikashana ukuyasosa kuli bawishi, batifye “kabebe ine ndefwaye fumo lyandi limoneke, ifumo lya micence.”
## Umulumendo ulya ati cisurna fisanga abaume.
## Ilyo line abuula na umubamfu webange apeepa, apeepa na meenso yakashika nacee, abuulapo nalimo akaka.
## Awe aima alaya alungamafye uko kwine kucibwendo.
## Cilya afika aingila na ukwingila, ubwendo bwalolafye panshi.
## Ati endekofye panoono afika na apaikele akakonkote, kalilwele na icipute. 
## Awe akaposha akalondolwela na umo endele.
## Elyo akati, “Cisuma mune, ntulako icipute ici, untulefye kukanwa umubili ine walisashilia.”
## Awe umulumendo atampa na ukukafyontelela icipute.
## Cilya apwafye elyo akokonkote akati, 
## “Cisuma mune wabomba, 
## nomba umfwa, 
## nga wafika muli uyu mushi walayamo, 
## wipita mukati kamushi, 
## nga wafika muli uyu mushi upitefye mululamba, 
## kabili nga wafika pesano pakutoota uyelaalafye pacishala epo uyetootela.”
## Umulumendo ati,’Eya mukwa.”
## Awe alaya, afika na mumushi apita na mumbali ya mushi nga filya fine bacimweba. 
## Cilya afika pesaano alaala na pacishala atoota.
## Imfumu aiti, “Watula kwi mune?”
## Umulumendo ati, “Mukwai nafuma mucalo capamuulu.”
## Aiti, “Nga kuno wishile kunshi?”
## Ati, “Mukwai njishile ndelondola ifumo lyandi, naalashile kapoli elyo aingila pabwendo elyo naine epo naingila e buno bwamfisha kuno.”
## Imfumu aiti, “Mwa, ifwe bakapoli kuno enkumba shesu, nomba imune tala kabiye muli kalya kayanda kali palya tuleisalanda bonse icungulo.”
## Awe umulumendo aya na mukayanda baamulangile.
## Cilya caba icungulo asokela na ibange afumina na palukungu, apeepa, apeepa, akoola na ukukoola ailumba na ukuilumba ati:
## “Nshìki nshiki Ntanganyika,
## Abasungu batupoke mfuti
## Nomba twashala ukuyombawila.
## We kakote kekele apo
## Kete Shikeyo, walaleka tuume mfumu
## Tuume na baikalile.”
## Imfumu apo ili yati yumfwe aiti, “Mwe bantu iteeni uyo mulumendo ali panse ese kuno.”
## Umulumendo ulya asenda na ifinkuli fyakwe pa mfumu.
## Elyo imfumu aiti, “Leta mune na ine ntotomyemo.”
## Imfumu yainaminamo, yati na tototototototo, yailumba na ukuilumba nayo aiti, “Yamulumbwe tololo!”
## Yaima yayabula na ifumo lya mulumendo yamupeela.
## Umulumendo ati, “Eya mukwai.”
## Elyo imfumu aiti, “Mune mpelako ifi fintu na ine ndekupeela akantu kamo akakuti ukaye mukwangasha.”
## Umulumendo abuula na umubamfu webange na inseke apeela na imfumu, ailanga na ifyo babyala.
## Imfumu nayo yabuula nakantu kamo ishina yaleti ubulanda yapeela na ululumendo aiti, “Ukaya mukwangasha.”
## Elyo yaeba abantu aiti, “Shimyeni umulilo.”
## Awe bashimya na umulilo.
## Imfumu yatoba na kabulanda panshi.
## Kaisaima mukwai katolokela na mumutenge.
## Kabilibita mukwai mu mutenge akati, “Ubulanda, ubulanda.”
## Mu nanda mwabutafye tuutu.
## Awe imfumu yakaka yapeela na umulumendo aiti, “Efyo ukaya mukukangasha.”
## Umulumendo abwelela na pacalo aya na kumushi kwa bashifyala.
## Umukashi alamuposha.
## Umulume nao amupeela na ifumo ati, “Twalila batata ifumo lyabo ili.”
## Imfumu yayatifye, “Ee, nomba abilapo.”
## Cilya bwaila umulumendo aeba na umukashi ati, “Shimya umulilo.”
## Umukashi ashimya na umulilo.
## Umulumendo alasa na ubulanda panshi.
## Mukwai mu nanda mwabutafye tuutu.
## Kalati kabilibita, kabilibita mumutenge akati, “Ubulanda, ubulanda, ubulanda!”
## Imfumu ileumfwafye uko abantu balecita icongo.
## Umulumendo uluceelo ati, “Ndeya kumwesu lelo.”
## Ashila na umukashi ubulanda.
## Cilya bwaila imfumu yaeba mwane aiti, “Maayo, kaleteni ubulanda bwa batata teisetwangashepo.”
## Awe mwane ayabuula na ubulanda bwamwinamwakwe.
## Imfumu yaeba aiti, “Shimyeni umulilo.”
## Awe bashimya.
## Yakatoba na panshi kaisaimina na mumutenge kati na ukuti, “Ubulanda, uhulanda!” 
## Mu ng`anda mwabuutafye tuutu, 
## nomba imfumu pakulolesha yapunamina mu muulu yayasamuna nakanwa ileti, “Ha ha ha, aka kantu ciine!”
## Iliyo line na ubulanda bwaisaponena na mukanwa kamfumu nkwaa, bwaingila na munda.
## Mu nanda mwafita na fititi.
## Mukwai imfumu na maano yapela yaibukisha na ifyo yacitile lumbwe.
## Uluceelo umulumendo afika kuti epushe umukashi ubulanda buli kwi? 
## Cilya umukashi amwebafye, aima alungama na kwisano, ayaeba na imfumu ati, 
## “Kanofye ubulanda bwandi bumoneke lino line, nga tabwamoneke ndekutumbula mbulemo ubulanda bwandi.”
## Mukwai mfumu yalapisha na umunwe ku mukoshi, yaluka, yaluka, na ukuti iluke ubulanda nakalya. 
## Awe ulumendo uyu aipaya na imfumu.
## Aitumbula abulamo na ubulanda bwakwe.
## Cilya abantu bati bamucite umulandu, abaleemonako ifyo imfumu yacitile abati, “Awe imfumu ine eyabaalipepo.”
## Kali kashimi kapela.
## Kalulu Aupa Umwana wa Mfumu
## Imfumu yalifyele umwana umwanakasih umusuma saana.
## Elyo imfumu pakumona umwana waiko awamisha, yalatontonkanya ifyo ingacita kumuntu uukamupa.
## Elyo yati itontonkanye aiti cisuma kanonganye abantu bandi bonse mbebe ifyo ndinafyo.
## Abantu bonse balongana na kwisano.
## Elyo aiti, “Mwe bantu bandi bonse moneeni ine naalifyala umwana uyu; 
## umuntu onse uulefwaya ukumuupa kano akanwe ubwalwa munsupa yandi ii eka, akapwe.
## Ubo bwine bushiku nkamupeela na umwana wandi uyu.”
## Abantu pakumfwa, abati, “We mfumu citafye lelo line.”
## Imfumu nayo aiti, “Iyoo, mukesefye mailo.”
## Uluceelo abantu balonga na kwisano.
## Imfumu yatubila na ubwalwa mucisupa icikulu saana.
## Awe pasooboke na umuntu umo atampa na ukunwa ubwalwa.
## Mukwai anwafye icimena ceka-ceka namaka yapwa.
## Ati, “Mukwai nafilwa.”
## Paisa umbi, nao afilwa.
## Abantu bonse bapwa ukufilwa.
## Kakalulu uko kaali kati komfwe, kaima na ukwima kalaisa na kumusumba.
## Cilya kafika, akati, “We mfumu naisa ndefwaya njesheko naine.”
## Imfumo aiti, “Kabiye uko we kanagwa-we!”
## Nako akati, “Awe kanabesa ine nacepafye lelo ndi mwaume saana ku bwalwa.”
## Imfumu yasuka yasumina.
## Elyo nako akati, “Nkesa mailo we mfumu pantu lelo lyena ninjikutisha.”
## Imfumu aiti, “Nangu tawikwite pamo peene.”
## Kalulu abwelelamo. 
## Cilya afika alonganya bakalulu banankwe bonse, abatula na umulandi ati, 
## “Bane ine ndefwaya ukuupa umwana wa mfumu, 
## elyo imfumu parnwana waiko ilefwaya ukuti uukopa umwana waiko akanwe nsupa ya bwalwa eka.
## Nomba ndefwaya bamunyinane mukayengafwako ukunwa.
## Elyo akati, “Tukacitefi bane: imwe bonse mukayeshala ku mbali ya mushi nkabale nkayenwapo nine, 
## elyo akaleti uyu ayanwapo, nga abwela umbi ayako; tabakatwishibe iyoo pantu twalipalana.”
## Awe abanankwe bonse basumina.
## Uluceelo lilya bwaca bakalulu bonse baima balaaya na kumusumba.
## Cilya babafye kumbali ya mushi bonse bashala, baingila na kucibwendo cimo. .
## Elyo ako keena kaya na mumushi kaeba na imfumu akati, “Tubileeni ubwalwa nomba.”
## Bakabilo baleeta namenshi babikapo.
## Baleeta na icipuna epo kaikala. 
## Katampa na ukunwa ilyo line.
## Cilya amaka yacepa akati, “Mukwai naisa, kantale njeposako amenshi.”
## Abati, “Kabiye.”
## Kaya kaleilumba na ukuilumba.
## Cilya kafika pa cibwendo kaingila.
## Akabiye kafuma, kayako.
## Cilya kafika, akati, “Nabwela nemwaume libili.”
## Kanwa, kanwa, cilya kanaka akati, “Ala ubwalwa bwena ukubunwa kuposa amenshi.”
## Bakasuminisha. Kaya.
## Kwaisa kambi; nako kaya.
## Kabili kwaisa kambi, nako kaisanwa, kaya.
## Twasuka tonse twapwa, na ubwalwa nabo bwapwa.
## Bayaeba na imfumu.
## Cilya yasangafye cacine ubwalwa nabupwa, aiti, 
## “Ee, uyu wine elumbwe, pantu efyo naasosele nemwine.”
## Mukwai kalulu aba ni lumbwe wa mfumu.
