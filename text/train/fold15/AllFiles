## Umwaka wa Cibemba wayakanikana mufipande fine elyo imyeshi nayo yaba ikumi limo naitatu. 
## Emukutila, umwaka wa Cisungu waibela pantu wakwata imyeshi ikumi limo naibili. 
## Nangu cakuti pali ino nshita tulekonka sana umwaka wa Cisungu, cisuma ukuti twaishiba ifyo imyeshi yakonkana mumwaka wa Cibemba.
## Mukwai pesamba pali ubutantiko bwa myeshi; kukuso kuli imyeshi mu Cibemba elyo kukulyo kuli imyeshi mu Cisungu:
## Imibundo, enshita lintu ululembelya lukosa elyo nabanyenye batendeka ukulila. 
## Ubuci mumpana nabo elyo bufula pantu ubuluba ubo inshimu shipangako ubuci elyo bufula. 
## Iyi ine nshita elyo ne mfula yamuloboko iloka ikumbi limo nangu yabili. 
## Ngayalokako fye ninshi ne milimo yatendeka, pakuti ilyo Akabengele-Kanono kaleisa ninshi abantu balibomba kale imilimo yabo. 
## Ico betila ati Cinshi-kubili nico uyu mweshi wayakanikana pabili; wakwatamo ulusuba namainsa pantu emweshi untu imfula ilobokamo. 
## Umupundu-milimo nao eco bawitila ifyo nico emweshi untu imilimo iingi ibombwamo.
## Amainsa, enshita yamfula. Mu Kabengele enshita lintu imfula ilokesha sana: 
## kwaliba ne lumbo ilyo batila Kabengele nsafya manika, emukutila enshita ilyo icalo cibunda nokusapa sana. 
## Iyi ine nshita elyo kuba nokutomona ifyakulya ifyapala imyungu, ifipushi, ifibimbi, inyanje nafimbipo.
## Kukulekelesha kwa mainsa kwaliba umweshi untu batila Shinde. 
## Uyu mweshi baulumbanya abati ni Shinde bulale namucipe, 
## emukutila enshita ifyakulya fifula nganshi pantu ninshi abantu nabasombola baleti ngabalya baikuta fimo fileshalako na mufipe.
## Pa mwela enshita lintu icimwela cisa, caleta kankungwe elyo calafimbaula namayanda, elyo nemibili yabafye mpepo-mpepo. 
## Iyi enshita intu abaume batendeka ukutema, elyo banamayo nabo batendeka ukuseepa.
## Ulusuba ninshita ya cipuki nakasuba akakaba. 
## Umweshi wa August wayakanikanamo imyeshi ibili mumwaka wacibemba: 
## mwaliba Akasaka-ntobo lintu amabula ayapya kufimuti ayo beta ati ululembelya yatendeka ukumena elyo na nyenye ninshi atendeka ukulila. 
## Panuma ya Kasaka-ntobo pakonka Ipukutu ilyo ilisa mukwingilako na panono namumweshi wa September (Ulusuba-Lunono). 
## Iyi enshita elyo kutendeka ukukaba elyo namabula kufimiti yakosa yafuma mululembelya.
## Ngatwafika mulusuba ninshi twafika namukusondwelela umwaka wa Cibemba kabili twabwelela naku Mibundo.
## Pali ino nshita, pamulandu wakuti kwalisa imisango imbi iyakuliminamo, temilimo yonse iyalondololwa pamulu iibobwa iyo. 
## Pali ino nshita milimo fye iinono iilebombwa ukulingana nefyo yalebombwa kale. 
## Lelo nga mulefwaya ukwishiba bwino ifyo imilimo ibombwa nangu ifyo yalebombwa kale, 
## kuti mwafwaya akatabo akalembwa naba Edmund Kasonde akakuti Imilimo Ya Bena Kale.
## Inshiku Sha Mulungu Mu Cibemba
## Umulungu mu cisungu wakwata inshiku cine-lubali. 
## Na mu Cibemba mwine umulungu wakwata inshiku cine-lubali tafyapusana iyo.
## Mubutantiko buli pesamba mwalasanga inshiku ifyo shatantama: 
## ku kuso kuli amashina yanshiku mu Cibemba elyo ku kulyo kuli amashina yanshiku mu Cisungu.
## Ubushiku bwa Citamfi ebushiku ubo tutila Sande nangu Sondo.
## Ukulingana nokupenda kwa kwa Lesa ubu ebushiku bwakutendekelapo umulungu. 
## Lelo ili shiwi talyaseeka nakuseeka iyo lelo ecibemba inkonko.
## Ishiwi lyakuti Sondo nangu Sande twayampululafye ku Cisungu elyo Mulungu nalyo twayampulula ku Ciswahili.
## Ubushiku bwayakanina mufipande ifingi nganshi ukulingana nabantu abalanda Icibemba elyo nakuntu bekalila. 
## Amashiwi ayalatantama apa pesamba, yamo tabayalanda kuncende shimo, elyo yambi nayo yalalandwa.
## Amalumbo mu Cibemba yaba apengi. Kwaba amalumbo yashamfumu, abantu bafye, imilimo, inama nefyuni elyo nafimbi ifyalekana lekana.
## Eco yacindamina nico abantu baliyasunga pamo ngefishilano, elyo kabili yalafwilishako nabantu bamo ukwibukisha ifintu fimo ifyo bengalaba.
## Pali aya malumbo pali yamo ayo abengi bengatontonkanya ati ninsele, awe mukwai tensele iyo, malumbofye.
## Ilumbo lyapali ‘catile’ lilangafye ubukali bwashmfumu. 
## Uwaponokela limo cilepilibula ukuti umuntu uwakalipila limo. 
## Elyo filya imbwa icita kuikota mulubansa efyo nomuntu umukali acita kufintu ifyafishe, panono panono nangu bucebuce, asuka afikilisha ifyo alefwaya.
## Mukwai kwaliba amalumbo ayengi nganshi mu lulimi lwa Cibemba ayo mwingasanga nokusambilila. 
## Ngakuli nayambi ayo mwishibe, ala kuti mwalundapo ukulingana namuntu mwayeshibila.
## Lekeni tusungilile ululimi lwesu pakuti nabaana besu, abeshikulu, nenkulo yalenga bune ukufuma pali ifwe bakese sambililako.
## Lesa wakumulu amipaale bonse.
## Amalumbo yamo aya yatanteme pesamba:
## Niwe cumbu cakooca, icakwipika cafule micene.
## Niwe Lunkutwe shilupuma mpanga.
## Niwe kaling’ongo mulaala kwacenama.
## Niwe cikonkolo mposwa pebumba.
## Niwe shiwailiwa uonta ubuta bwakwe.
## Niwe cibengele namuncenene uwa meno ngo lupandulo.
## Niwe kasumba kake lamba tulingane nabaliile.
## Niwe cimpusa icishingile abalenya.
## Niwe catile uwaponokela limo.
## Niwe bukala bwambwa ubwingila buce-buce
## Niwe shimwitwa pakakala.
## Niwe shimwikata abanya.
## Niwe kalungu umwine nkuni na menshi.
## Niwe mankangala munshifukatilwa.
## Niwe mwine pacuulu abantu bonse panshi.
## Niwe kabulubulu munshitina linso lya mfumu.
## Niwe kabundi munshikulilwe linga.
## Niwe katyetye mwenda mwalimwa.
## Niwe linkolobwe ilyafubato muto.
## Niwe shimucita panini uwapokele njikalafye umukashi.
## Abasuma tabakokola.
## Akalimbaka kwashima takapwisha misango.
## Akanani kantu kali pabwali
## Akamuti ukwete eko bominako imbwa
## Akacila kambushi kasengula epo kekele.
## Akabwelelela kalalya
## Akantu kantu ukwete kuminwe
## Akantina ka kwa lesa entuntukilo yamano
## Akaboko kakonka akaboko kabiye
## Akoni kakela umutika temenwe
## Amenshi yakutali tayashimya mulilo
## Amashiwi yamukote yapusa kebo yapusa akabwe
## Amano mambulwa yafuma mwifwesa ya yamuculu.
## Babili temwenso kusoshanya.
## Beshiba ekowafuma tabeshiba ekoleya
## Bakolwe basekana utupato
## Cimbwi pakulila ninshi pali eko ashitintilile
## Cimumbwa pala nooko pala wiso ukuwama
## Cipata mukaya umwenu akaya ukashala ucimona
## Cumbu munshololwa
## Icalo lifupa bakolokota kofye washa
## Ici twate sembe mutima.
## Iciku pempula ecikulya
## Icupo ni inganda
## Ifilala fyamunda yanama
## Ifyakulya ubushiku bafimwena kumalushi
## Imputi isula taibula ku bwekeshapo
## Ifya kwiba ta finonsha.
## Imiti ikula empanga
## Impupu nipa ku boko 
## Imbila yamushi tabaya sukila
## Icikalipa cunfwa umwine
## Ifi lala fya munda yanama
## Ilyashi lyakukati telyakutwala pacibwanse
## Imiti ipalamene taibula kukwesana
## Ifi shikumana fiwa
## Imiti ikula empanga
## Ishuko lya munobe talyendelwa
## Kabusha takolelwe bowa
## Kwenu ni kwikoshi balenda enda wacebako
## Mayo mpapa naine nkaku papa.
## Mukolwe pakukula aifuna ipindo
## Munshebwa aile na mashinsha ku buko
## Mwenda mfula taceba kwiulu
## Muli seka seka emufuma lila lila
## Mwana ikula empanga
## Nangu abute ni noko
## Na nkoko tasala
## Nkaya nkaya apwile ubunga mu katondo.
## Pita uko impite uku temubiyo wanshila.
## Sunga umukoshi ubulungu tabwaya fya
## Tabatuka ngwena elyo taulayabuka umumana
## Tababika koswe mwisaka lya mbalala
## Tabalolesha umweni pameso bamulolesha pamala
## Tafikumana kubili
## Tukolwe tupalamene tufukana amabungo
## Twende babili temwenso kusosha nya.
## Ubukulu bwankoko masako
## Ubucenjeshi bwankoko pungwa tasakamana
## Ubushiku usheme necimbala ciloca
## Ukupesha lunshi kunya patatu
## Ukubifya umwela elyo taulalya cilemba
## Ukupesha ilungu kwendamo
## Ukutangila tekufika
## Ukwanga lakwacila ulupwa
## Ulubilo lwamwipi kubangilila
## Ululumbi lwamulanda kukakata
## Ulelila tabamuceba kukanwa
## Ulukuni lumo talwaka
## Umulume wambwa tankila mubiye
## Umwana wa mulanda kukakata
## Umwana wa mupeta fuaku nsala
## Umuswema ukukosa ifupa, kulamba inshila
## Umulembwe wacipuba wapwilile muli tunfwe
## Umweni wakwa kolwe alya efyo kolwe alyako
## Umucele ufina bomfwa ku usendele
## Umukulu ekele alamona ukutali ukucila umulumendo emakene
## Umunwe umo tausala nda
## Umwana ashumfwa amenene umwefu kwikoshi
## Umwana ashipusha alile umusumba wakwa wishi
## Umwana kalombelo
## Umwana kalema ta kaleka
## Umwana wamusha afundilwa apafundilwa umwana wanfumu.
## Umweni talisha munsoli, ngalisha munsoli ninshi ningomba.
## Umweni takokota mafupanga kokota amafupa ninshieko afuma amina aya tuntulu.
## Umusha afwa nefyebo mukanwa.
## Umuto walupwa tawitika ushenda ma fye.
## Uwingila mumushitu tomfwa iswa swa
## Umupini ukulangile umwanakashi kabwelelo”
## Ukupoka icinsenda kunkoko kuna kilila
## Umulandu ngawapitila pamputi napa ulondolola ukupitila pamputi
## Ushitasha mwana wandoshi
## Uwakalema takaleka
## Uwaupa noko ni wiso
## Uwampepo tabamulanga kumulilo
## Uwa kwensha bushiku bamutasha elyo bwacha
## Uwaikete pabili afwile kumenshi
## Uwabingwa ukowate minina
## Uwalya ikanga tabalala
## Uwenda na ngoshe no kumubeya eumubeya
