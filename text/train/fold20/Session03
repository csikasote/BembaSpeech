## Elyo mfubu atendeka ukukula ifibula, kuti nga nalulika pa muku umo, kwati ni kankungwe alefumake.
## Umo umuntu alecita ifyo fine, amona ubutala ubwaiswile amale, yalamonekela mu nshingwilo. 
## Umuntu akutumana alatontonkanya ati: “Awe mwandi nkesafwa ku nsala amainsa amale nga yapwa ukupela cilya cintu. 
## Nomba ncite shani? 
## Kwena nacitema ubukula ubukalamba nganshi, nomba ifyakulya fya muli bulya bukula fikesamoneka ulya mwaka; 
## kanshi ili lyonse tukalalya nshi nga capwisha amale yonse? 
## Oh, naishiba ifyakucita nga capwa ukukula ifibuula, 
## nkacilongela ubwalwa, 
## cikesenwa kuno mitanda, 
## nga cakolwa cikasendama mu mutanda umo, emo nkacocelete, uleke cikapile mweka cikafwe.”
## Nakaendi panuma ya nshiku shinono, ifibuula no kupwa fyapwa; ninshi apo umuntu alieba no mukashi ukupekanya ubwalwa. 
## Ubwalwa bushipya fye, umuntu ukubuula akapaapala ukumfwa, aumfwa ni nunkwe wa bwalwa ku bukali, bwa kanyang`uni. 
## Ulucelo umuntunse alungama na kuli bamfubu, abasanga, ati: “Shikulu namutasha sana pa mulimo uyu mwabomba. 
## E calenga umwinamwandi namupekanishisha utwakulya twakumutebeta, tuleyeni bonse kumwandi muyemulye,”
## Bamfubu mukulu bakakamuka, baiposa na mu nshila, bafika na pa mitanda pa muntunse. 
## Umuntunse abuula ne nsupa iya mutima wa nsefu, ateka ma mu lwalala; akansapo na menshi, umwine akwensapo no musa; apeela bamfubu.
## Kuti bamfubu ukuikwensapo, ne filamba fyalapona na mu menso. 
## Kuti balenukapo fye, balakunta fye umutwe abati: “Yaba, yaba, ubu bwalwa ubukali ee, mwandi bamayo baishiba ukusashika umusheto! 
## Eya mwandi lelo tulekumana ne filyo”’.
## Umuntunse ati: “Ala mukwai nifi fine umukashi wenu uyu, aluma nganshi amaboko. 
## Sonwepo no kunwa we mwine, kabili batila tabulongelwa.”
## Muka muntunse aisanwapo, ilyo apwa ukunwa asosa ati: 
## “Awe ifimalwa fyakalipisha muno ifi, lekeni ncitilepo abantu akalutosht basanshile ubwalwa, kuti bakolwa nganshi nga babunwena mu nsala.”
## Bamfubu abati: “Ala mukwai bamayo, mwati ifwe nga tulesheta umusheto wawame fi tufwaya na mali yene, ala iyo mukwai besakamana, tukalya mailo ulucelo.”
## Umwanakashi ati: “Endita mukwai natesha kanshi.” 
## Mu mutima ati no kuti lelo lyena ulecimona icamwene musholomwe. 
## Pantu wiba alimwebele inkama akakile.
## Bamfubu mukulu bapona na pa bwalwa buiya, kuti nga bafubata pembe mu cinwa, no mupu uwakaba ulefumina mu myona, uletandula ne cimena ca bwalwa pa nsupa.
## Umuntunsé aleitinisha fye. 
## Wena kuti nga aya ku kunwapo, alenunshapo fye.
## Kuti cilya akasuba kalaya ku kuwa, bamfubu mukulu babufwala nge sumbu, 
## kuti pa kufumina panse ku kuposa amenshi, 
## balepampantila fye inshila ngo mufitile, 
## kutala bayaitoba umutwe ku iingwe, 
## babwela baiteneka na filya na nyeka, 
## bailumba no kuilumba abati: “Twakumana no musheto ne mwana Cofwe.” 
## Umuntunse kuti abekata fye pa kuboko, e pakubalanga umwinshi elyo bafumina panse.
## Ala nomba icishele bamfubu kunyongana fye pa mukupo mu isamba lya nsupa. Umuntu alafumyamo ne nsupa ya bwalwa atwala na ku ganda kumwakwe.
## Mwalishibana tulo twa mfumu bamfubu, kuti wati nabafwa, neco mwalunda no bwalwa. 
## Iminkonono yena kuti uleyumfwila ku ishilya lya kamana.
## Umuntunse aisabuula ne fibula ifvauma, alasakilisha na pa mwinshi, aleleta ne milando alailikishako; 
## kuti nelyo amabula yawe shani pa mubili wa bamfubu te kwakumfwa nakalya.
## Umuntunse alinga fye cilya utulo twafunda kuli bamfubu, abuula no mulilo ashingulusha no mutanda onse, umutanda wati natititititi.
## Kuti bamfubu ukwisabuka ku bukali bwa mulilo, bamona fye bali mu wingi. 
## Neco bakolelwe, kuti apo bapunka babwela baisawila na mu mulilo ubelele bushilya bwa mutanda, ala nomba kupunda umusowa uo bashabala abapunda kale. 
## Icishele nomba baumfwa umulilo wapita sana pa mubili, e pakwisafundumana na maka yabo yonse, kuti na pulata, no mutanda wine wakonka nomo bele, bayaushila fye ngoko.
## Nomba kuya fye iciyeye, te kubutuka iyo, kabili kuti apo balungeme fye ni apo pene. 
## Umo balebutuka ifyo fine baibukila fye uko bawila mu mumana.
## Awe mwena baumfwa no butanshi bwa mulilo bwatalalako ku menshi yatalala.
## Ninshi inkanda naifopoka. 
## Nomba tabafumine mu menshi umo, mpaka emo bapolecla, na masako e mipwile pa mubili, inkanda yaba fye iyabutuluka nga filya fine imoneka na nomba.
## Ilyo bapolele bati no kuti nomba abantu banya, tukamona uko bakalola. 
## Kanshi cinecine abantu bacabe! 
## We mwana ifyo namwafwile ulya muntunse, e wancita umusango uno.
## Apo pene e pafuma no bukali bwa mfubu ku bantu; no kulalya ifyakulya mu mabala yabo; pantu ilandula pa milimo ilya yabombele umuntunse. 
## Lelo ilya fye ifyakulya mupepi no mumana, taiya mu kulya ifyakulya ifyabela mu mpanga umutali, pantu itiina umulilo ukuti nakabili ukayoca. 
## E cilya mumona nga mwasendamina mu lulamba lwa mumana, namukosha no mulilo, imfubu isa naifubata amenshi no kwisapaala pa mulilo; 
## umulilo nga washima, elyo yalatamfya abantu, Apa e pafumine ubukali bwaiko.
## E fyaba na bantu bamo, kuti umunabo alebabombela bwino, bena e pa kumucita ifyabipa.
## Pali kantunse kapela.
