## ICO IMFUBU YAPATILA ABANTU, ICO ILIILA NE FILYO FYABO
## Kale imyaka ishishibantu, imfubu tayaleikala muli bemba, nge fi yaikalamo muno nshiku. 
## Yaleikala fye mu mpanga ngefi inama shimbi shikala.
## Bushiku bumo imfubu yalelunga mu mpanga, yasanga umuntu pa citemene aletema; 
## ninshi umuntu nanina ku muti alesaila.
## Yalolesha, yamona ali fye pa kantongolilo; awe yasunguka nganshi. 
## Icishele yapalama na ku muti wine umuntu alesaila, yasosa aiti:
## “Yangu we mwina mfumu we; bushe uko kuntu uninine nga wapona kuti washalako, teti ufungaike fye onse?”
## Umuntunse ati: “Ico cena we mfumu te cakutwishika na kutwishika, 
## no kwishiba nalishiba sana, 
## eico nimbikako amano nganshi, 
## ndeikatisha umuti no kuloiekesha ifileka pakuti mpwishe bwino umulimo ukwabula ukuti mpone.”
## Imfubu: “Nga cinshi ushingatemena fye umuti mu isamba?”
## Umuntunse: “Yaba, icimuti cakule fi eco ningabungwila mu isamba! 
## Lelo kuti natema inga; kabili kuti nayalwala amaboko ubukali.”
## Imfubu: “Kanshi eco utiina mwa?”
## Umuntu: “Weweta mulopwe.”
## Imfubu: “Ine nalikwata amaka sana, kuti nakwafwa ukutema imiti yonse, 
## ne ikalamba ine kuti ndetemena fye mu isamba, 
## no kufingulula kuti nafingulula yonse, 
## naposa ne milando ikalamba kunse pakuti tailecingilila inshila pa kusenda ifibuula. 
## Umulimo onse ulefwaya, kuti nakubombela cikulu waba cibusa wandi tuleumfwana mu fintu fyonse.””
## Umuntunse ati: “We yandema ukulya; wingacita ifyo fine ne muntu nacula muno.”
## Awe umuntu aika na ku muti, abuula ne sembe lyakwe ilikalamba, apela ne mfubu. 
## Imfubu mukwai yatalama na pa miti. 
## Kuti umuti nelyo ukule shani, yakomamo fye amasembe yane no kuwa wawa; 
## yafingulula no kufingulula pa kashita fye kanono.
## Kuti nga mulya tutampile ukulanda, yaloshalosha fye umukalo.
## Pa kwinuka yaeba umuntu aiti: "Mune ee!"
## Umuntu ati: “Mukwai.”
## Imfubu: “Mune nasanga ukuti, umulimo natendeka untu wakosa nganshi, 
## e calenga, ine nomba, nakulasendama fye pano penee, 
## nakulabomba ulucelo ne cungulo, 
## ndefwaya umulimo wapwa bwangu. 
## Cikulu iwe cilya uleisa pe fye, uleisa ne cipe ca bwali, pakuti ndeikula e pa kubomba bwino.
## Kuti ulekushaka ubwali, na iwe kuti wamona fye ifumo lyandi ubukulu.”
## Umuntunse ati: “Apo peka we mfumu yandi.”
## Nakanda na kabushe, kuti ulucelo, cilya umuntu aleisa ne cipe ca bwali, asanga icitemene cilolele lolele fye, 
## awe aikata fye icinwa ca panshi, atemwa nganshi. 
## Ashifika fye ateka no bwali mu isamba lya muti, balaposhanya no kuposhanya.
## Umuntu ati: “Baleni iseni mwikule akakulya mukwai.”
## Ba mfubu kuti ukulolesha pa musumba wa bwali, kwati banaile abantu amakumi yasano, bati no kuti eya mwandi, cine cine uli cibusa wandi.
## Kuti ukulolesha mu lunweno lwa munani, namo mull imitante ya nama iili nga pa matanta. 
## Ba mfubu mukulu basamba no kusamba, batendeka no kulya ubwali. 
## Kuti basuna fye intoshi shitatu, balecibika fye, no muto bapwila. 
## Babula ne nsupa ya menshi bapongolwelako, umubyolo wena kwati ni nkalamo yalila,
## Umuntunse ati aloleshe ilya milile, mu mutima ati: 
## “Yangu ne mulanda, nge fyakulya nkafimona kwi ifyakulisha imfumu ya bene imiku ibili inshiku shonse!”
## Mfubu mukulu alapwa fye ukulya, ala mukwai imiti alauminkanya ibili-ibili. 
## Kwena umuntu atemwa nganshi, abwelelamo ku mushi ku kufwaya icakulya ca kuleta icungulo.
## Ifyo fine ku nshita ya cungulo aleta umusumba umbi.
## Imilile kuli bamfubu musango umo wine, kuti nga bayasamuna icinwa caba nge musombo, 
## umupusa wa bwali wapita nga ka mu mfuti, 
## bapongolwelamo no munani, balafuta na pa kanwa, 
## lubali baleimyangula no kuimyangula.
## Umuntu akunta fye umutwe.
## Umuntu alecita ifyo fine inshiku shonse isho mfubu alebomba pa citemene pamwakwe; casuka icitemene caba ngo mulasa wa mfumu.

