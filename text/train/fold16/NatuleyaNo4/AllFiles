## Ubwelelo mu Cilonganino
## Ukupyungila bumuntu bonse
## Ukulungika ifyaonaika
## Ukulanshanya na Lesa
## Tukolwe ne ng`wena
## Kufyefyetuka no Kulanshanya na Lesa
## Ukulungika Ifyaonaika
## Ulukuta Ulwacincila: Ubwelelo
## Mwaiseni Mukwai!
## Amakalata
## Palwa Icupo Cesu
## Ilipusho no Bwasuko
## Inshita ya kulanshanya na Lesa
## Ukupyungila Bumuntu Bonse
## Umwana wa ku mushi uulebomfeshiwa na Lesa
## Ilyo ndelemba aya mashiwi, njikele pa Cibansa Cikalamba ica Ndeke mu Addis Ababa mu Ethiopia. 
## Imilungu naipita ya mulimo mu Germany. 
## Ifwe bonse fwebakwata imilimo mu fyalo ifyalekana lekana twalyumfwa bwino ukuti abantu bamo balipanga indeke.
## Shilafwilisha apakalamba mukwenda amalendo ayatali. 
## Mukati ka calo ca Zambia, abantu babomfya ba saca, na tumotoka utunono, incinga, 
## pamo nga bamuninefwe ukufuma ku ncende ya Luongo abo bali pebula lyantanshi.
## Abengi abashala benda pa nkasa.
## Bonse ifwe tulapitaana. Abantu pano pa cibansa ca ndeke balenda nokupishanya ifipe.
## Ni finshi ifyo mupishanya? 
## Imilimo yenu iya cila bushiku, mafya yenu, fintu musubila? Ca cine. 
## Mataba, malasha ne fyumbu? Cisuma nganshi. 
## Fyakuilishanya, fyakubepeshiwa, mafya? 
## Ndesubila tefyo.
## Lesa alefwaya ifwe ukupishanya Imbila Nsuma. 
## “Ubufumu bwenu bwise” - buli no kwisa bwangu nga twabulenga ukwishibikwa.
## Buleni amakasa yenu, incinga yenu, motoka wenu no kwenda! 
## Twaleni Icebo cakwa Lesa ku muntu uuletwishika, twaleni ukutemwa kwakwa Lesa ku muntu uulekalipwa, twaleni ifyakulya ku muntu uli ne nsala.
## Lesa alefwaya ukubomfya amakasa yesu. 
## Moneni pa cikope icipya icileimininako iyi magazine - Cipingo cileendaukila pa makasa ya muntu.
## Lesa tapeele bamalaika umulimo uwakushimikila Icebo Cakwe - mulimo wesu! 
## Lesa akapaala nokusakamana ifwe ilyo twafikilisha ici.
## Mulesanga ukutila muli ifintu ifipya uno muku: Inkupo ili mwilangi limbi mu musango upya, ulubali lulelanda pa fyupo, ilyashi lya bwikashi bwa bantu bamo.
## Mulebelenga nokumona nga cakutila tukolwe tulya tubili nga twalipusuka kubuwelewele bwakukanaishiba nangu iyo.
## Bushe pali ifi fyonse ni fisa mutemenwepo? 
## Sendeni akashita, lembeni amasuko mu kabokoshi elyo nokwasuka amepusho yali pebula lilekelesheko.
## Yatumeni kuli ifwe mpaka pa 28. February pakuti yakabe pa fyakucimfya ifilambu fyamwaka upya ifya Natuleya! 
## Kuti mwacimfya icilambu icisuma nganshi - elyo mukatwafwilishako ukwishiba ifyo bakabelenga ba iyi magazine balefwaya elyo no kukabila. 
## Twatotela nganshi pa bwafwilisho bwenu!
## Mu malembo ya pa mulu, tulemona ukuti Yesu aliibimbile mu kupyunga ukukalamba nganshi ilyo talabwelela kuncende uko aleba eka.
## Mukubalilapo, abwelele fye ukufuma mu matololo panuma yakutunkwa panshiku 40, 
## elyo asalile abasambi ikumi na babili kukutamfya Ingulu ne imipashi yakowela ukubikapo ne milimo imbi. 
## Eico aibimbile nganshi mu mulimo cikanga ukufika nakukufunshinka umwine. 
## Eico, atontonkenye ukukwata inshita yakuba eka, ku ncende iyatalala uko engatubilishako nokubelama ku fyakucita ifingi. 
## Nangula kalemba Mark tasuntinkenye ilembo tulelolekeshapo na malembo yafumineko, 
## cilifye icaololoka ukutila Yesu ali ne milimo iyafula icungulo bushiku iya kundapa nokutamfya ingulu ngefyo twingamona ukufuma mu versi 21-34.
## Kabili ici cishinka cileshininkishiwa mu malembo nayambi yabili muli Marko umo tulemona Yesu aileba eka alepepa, napopene alolenkene namafya ayakalamba. 
## Muli Marko 6:46 aileba eka pambali kukupepa panuma yakulisha abantu amakana yasano, elyo muli Marko 14:32-41, 
## Yesu aileba eka pambali kukupepa ilyo alolenkene nokutanikwa ukwali nokwisa pali wene.
## Ilyo tufwailisha pabwikalo bwakwa Yesu, maka maka mu fitabo fya Mbila Nsuma, 
## tusanga ukuti imbela yakuba eka pambali pakusha umulimo wakapatikila uwa mukobelele pakuti engaposa inshita mu mapepo, 
## cintu cimo icimoneka nganshi mu bwikashi bwakwa Yesu.
## Aposele ubushiku ubutuntulu ilyo ali mukusala abekumi nababili
## Mateo alemba ukutila, Yesu awile ukupeme nokupepa
## Nakabili muli Luka 9:18, tulemona Yesu alefwaya inshita iyakuba eka mukupepa.
## Ifintu fibili fyaisa ku mano ilyo tulesoma ici cipandwa ca malembo fyakulanga ukuba eka no kupepa. 
## Mwilembo tulelolekeshapo, ifintu fibili fifumine ku matontonkanyo ayakankala aya “ukuba eka” elyo na “ukupepa”. 
## Mu citabo ca “Complete Christian Dictionary”, ishiwi ukuba weka lyapilibula, ukukanabapo no muntu uwakukushindika. 
## Ishiwi lya kupepa mukwipifya lipilibula fye ukuti ukulanda na Lesa.
## Kanshi ukufuma kumalembo yesu tulemona Imfumu Yesu ilefwaya inshita iyakuba yeka pakuti ingakwata inshita iyikalamba iyakulanshanya na Lesa. 
## Kristu aileba eka nokupatuka kwisonde ilyapintinkana na mafya yaliko kukuba eka nokulanda na Lesa.
## MASAMBILILO NSHI AYO TWALAFUMYA MU CIPANDWA CESU?
## Inshita yakuba weka na Lesa ilatwafwa kukupuputula ukuipela kwesu kuli Lesa na ku bufwayo Bwakwe.
## Yesu aipakishe nganshi ukwishiba ifintu ifyashika pafyo Wishi wa mumulu aba ilyo aleposa inshita na wena ekafye.
## Caliba lyonse icisuma kabili icakwafwilisha kuli ifwe ukuposa inshita cila bushiku na Lesa mu mapepo elyo namu Cebo.
## Lelo nga cakuti inshita shimo twalashapo imilimo lyonse no kuya ku ncende uko twingaba fwekafye, 
## kuti twakwata inshita iyikalamba mukulanda na Shifwe uwa mu mulu no kumwishibilako elyo nokutendeka ukumumfwa bwino, 
## kabili kuti twasambilila ukutemwa ukucita ubufwayo bwakwe.
## Inshita yakuba neka na Lesa ilenga ukucefya imilimo yakapatikila namapamfyo ya calo mu bwikashi bwesu pakuti twingakwata inshita ikalamba ukwikala mu ceni cakwa Lesa.
## Ukukwata ifyakucita ifingi cilwani icikalamba icitusendela inshita yesu iisuma iyakuba na Lesa. 
## Tulashimikila, tulasambilisha, tulapanda amano nefyashala ukwabula intanshi ukuba mu ceni ca Uyo uuletutuma mukucita ifi fyonse.
## Icitumbukamo milimo iyafwa iyo ishitwafwa nangu ukwafwilisha abantu tulefwaya ukupyungila elyo mucinefye tacipeela umucinshi nangu ukusekesha Shifwe wesu uwa mu mulu. 
## Akashita kakuba fweka kakatwafwilisha ukufulumuka ubusha bwa kukwata ifyakucita ifingi.
## Ajith Fernando, pa kubomfya amashiwi yakwa Henri Nouwen, atile, 
## 'Mu ncende umo abekalamushi bacindikisha amangalo ne fyakumpumfyanya, amabupyungishi yalaba mumesho yakuibimbamo mukutulikila abantu imilimo iingi'.
## Nouwen mukutwalilila atile, 'ilipusho ilifwile ukutungulula bonse ... 
## te musango wakulenga abantu ukukwatisha ifyakucita, 
## lelo musango wakulenga abantu ukukana kwatisha ifyakucita ifingi icakweba ati baleka nokumfwa ishiwi lyakwa Lesa uulanda mumutalalila'.
## Inshita yakuba fweka na Lesa itupela ishuko lya kulanshanya na Wena pafintu ifyo tushingwana nafyo mu bwikashi.
## Cishinka icakuti umubomfi onse uwakwa Lesa inshita shimo alashingwana namafya mubwikashi ukushintafye namukufwaya ukuleka. 
## Muli Marko 14:34 tubelenga ubwafya bumo ubo Yesu ashingwene nabo: Umusalaba. 
## Yesu amwene ukufina kwa bulwi bwali pantanshi yakwe elyo afwaile inshita ya kuba eka na Lesa. 
## Alandile kuli wishi nokupokelela icikoseleshi na maka ya kulolenkana na macushi ayali kuntanshi.
## Ine ili line ndelemba ili lyashi, ninshingwana no bwafya ubwakuti bushe ntwalilile no bupyungishi bwandi nangu ndeke. 
## Ilyo naposa inshita iikalamba neka na Lesa, elyo ndepokelako amaka ne cikoseleshi ica kukonkanyapo ukumubombela. 
## Nomba ndeteyanya inshita ya kuyaba neka ku musumba umbi ukufuma muntu njikala. 
## Icikomo ndefwaya ukupeela cakuti, ukuposa inshita neka na Lesa mu nshita ya mafya kulangafwilisha ukutendeka ukumona fintu mu nshila Lesa alefimwenamo. 
## Ekutila, tubikamo amaka na mano yakwa Lesa ilyo tulekwata inshita nawene mu matololo. 
## Eico mu nshita ya mafya, caliba lyonse icakwafwilisha ukuya ku ncende ya kuba fweka na Lesa pakuti engatukosha panuma elyo nomba tubwelele ku mulimo uo Lesa atupeela nokutendeka ukumwimininako bwino bwino.
## Inshita yakuba fweka na Lesa itulenga ukuba abaipekanya ukumfwa ishiwi lyakwe ilyo tulebutuka ifyakumpumfyanya ifya cila bushiku.
## Ninondolola kale ukutila ipepo cipilibulafye ukulanda na Lesa. 
## Uku kulanshanya kwa pakati kakwa Lesa naifwe kubafye ukwayanguka ilyo twabutuka imilimo yakapatikila iyatukobelela no kupilibukila kuli Wena, 
## nokulanda nankwe pamo nga Shifwe uwa mu mulu. Umusango wa mipepele yesu ukashintilila pa nshita iyo tuleposa mukuba fweka na Lesa.
## Fernando aloseshe ku cishinka ico uku kufyefyetuka ‘kulenga twaita Lesa mukuti engatutungulula ilyo twapituluka mufyo twatantika no kupusanya ifisuma nefya bunasha. 
## Kabili kuti catwafwa ukumona nga cakutila tuleikala cila bushiku mu nshila iiletungilila ifyo Lesa atwitako'.
## Inshita yakuba fweka na Lesa itulenga ukupola na kukunaka ukwa kucila mu cipimo.
## Ukunaka ukucila mu cipimo waba mutande uwisa panono panono pamulandu wa muntu ukushupikwa mu matontonkanyo, na ku mubili, mu mano, na ku mupashi. 
## Elyo na muficitwa, atendeka ukuifumya ku ncito na ku fibusa fisuma.
## Ifitumbukamo, ici citwala ku kukanaba uwa milimo isuma, ukuumfwa uwafumishiwamo amaka, elyo nokumfwa ukunaka nokukanakwata ifingi ifyo wingafwilisha. 
## Ukunaka kwa kucila mu cipimo kwaliseeka nganshi ku bantu abaibimba mu milimo iyakupyunga ne icintubwingi. 
## Ababomfi bakwa Lesa nabo bene baba muli ici cine ciputulwa ca “bakafwilisha ba bantu”, nabo bene balaponena mu kunaka ukucila mu cipimo. 
## Mwilembo ilyo tulemonapo, tulemona ukutila Yesu aposele inshita ya lucelocelo ukuba na Lesa mu mapepo ngo musango wa ku cingililamo ukunakisha maka maka panuma yakuba
sana ne milimo akasuba konse iya ku shimikila no kundapa. 
## Kuti twacita bwino mukumupashanya.
## Ukusondwelela
## Mukulekelesha kuti natemwa ukukonkomesha bonse ababomfi bakwa Lesa abo baibimba mukupyungila ukubikamo mubutantiko bwa bupyungishi bwabo inshita iya kukanabomba nangu cimo pakutilafye bengaba beka na Lesa mu mapepo ku ncende ya “mu mutalalila”. 
## Shikulu wesu aishibe ubukankala bwa kusha imilimo no kuya ku ncende ukwakuba eka na Wishi, ukukokola no kuipakisha ukwikalanankwe mwisenge lyakwe. 
## Ifyakunonkamo mu kusha imilimo nokuba fweka na Lesa fisuma icakuti teti tufileke fitupitefye. 
## Natusambilile kuli Shikulu wesu nokutendeka tekupelela pakutontonkanyapofye nokubika pa fyakucita, lelo kufwaya inshita nokwamba ukuba fweka na Lesa.
## Ici cikatwafwa ukubelako abapimpa, abalolekesha pa milimo nokukonka ubuyo mu kubomba kwesu kuli Lesa na ku bantu.
## UKULUNGIKA IFYAONAIKA
## Mu mainsa limo limo kulaba icipupu ne nkunta iikulu, amayanda yamo yalawa, na yambi yalepaukafye imilale lelo abene ba mayanda balalungika na yawa balakuulapo yambi. 
## Kabili amayanda yesu ayengi yakulungisha cila mwaka.
## Ku North America kwaliba ifishishi fimo ifyakwata ukusakamana sana imilimo ibili: ukututila ifyakulya, na ukulungisha ifinsa. 
## Pali iyi milimo ibili yonse ikankala sana lelo ukucila, uwakulungisha icinsa wacilapo sana pa mulandu wa kucingililwa ku mfula na fubefube.
## Na ifwe tulingile ukumona umuleonaika no kulungisha. 
## Nga twaba abanang`ani no kutemwa utulo ing`anda shikawa ku mfula
## Mu lyashi lyakwa Isaac tulemonamo ifyo ali no mutima wa kulungika ifishima ifyo wishi ashile, pantu nao ali umukankala pamo nga wishi ico ali ne fitekwa ifingi. 
## Eco alefwaya ifishima fya menshi umwakunwisha imikuni yakwe. 
## Eco atendeke ukwimbulula ifishima ifyo Abraham wishi aimbile, ico Abapelisti balifishikile fyonse.
## Efyo na Nehemia acitile—alungike ilinga lya Yerusalemu.
## Ifi efyo yaba amano ya bakalamba. 
## Batontonkanya ifyo bali nokubomba ifyakwisa afwa abana babo, pantu ifyo Abrahamu ashile efyo Isaac aishile mu kubomfya, elyo no kulungika. 
## Eco tulingile ukuicefya no kuumfwa ku mano ya batutangilile.
## Ukwenda mu ntampulo sha bashifwe.
## Isaac atendeka ukwimbulula ifishima ifyashile wishi, no kufinika amashina ayo wishi afinike. 
## Aya yali matontonkanyo ayasuma kuli Isaac ukwimbulula ifishima, ukucila ukwimba ifipya, pantu ifipya amenshi tayabuta bwangu pakuti tuyabomfye. 
## Lelo kwena ukwimbulula ifyashikilwemo amabwe no kupwa imyaka iingi te cintu cayanguka iyoo.
## Nga twamona mwibuku lya Shamfumu tusangamo ifyo limo limo abana balecita ifyo abafyashi balecita. 
## Hisekia abukulwile imipepele isuma yakwa wishi Dabidi no konaula ifilubi fyonse ifyali mu musumba. 
## Na ifwe tulingile ukunwisha abantu amenshi ya mweo ayali na maka ya kubapwisha icilaka, ifyo abafyashi besu bacitile. 
## Pantu tuli na bantu abengi mu mishi yesu abalefwa ukwabulo kupusuka, ico tatulebapeela icebo cakwa Lesa icingapuputula imitima yabo. 
## Eco mulimo wesu ukulungika imipepele yesu iyaonaike akale, pakuti tupusushe imyeo ya bantu.
## Sambilileni ku fyakale, citeni ifintu ifipya!
## Apa twamona ifyo ababomfi bakwa Isaac baimbile ifishima fimbi ifipya, twamona ifyo ababomfi bakwa Isaac balundilepo ifishima fimbi ifipya pa fyakale. 
## Eco tuli nokubomfya ulubuuto lwa fintu fyakale ku kuletelamo ifipya.
## Tulingile ukutontonkanya pa kulundapo te kwikalafye ne fishima fyakale.
## Pantu ino ni nshita ya mpela iyo amano nayafula.
## Nga babomfi bakwa Lesa tulingile ukulolekesha ififulo uko Imbila Nsuma tailabilwako eko tuye no kubila, ukucila ukupose nshita pa fishileafwa.
## Ukumana takwafwilisha
## Apa twamonapo ifikansa pakati ka bacemi ba ku Gerari na bakwa Isaac, na pa fishima ifi fibili Isaac afinike amashina Eseke na Sitina, ekutila “ifikansa”.
## Abena Gerari bashile ifishima fyabo no kwisa poka ifishima ifipya ifyo abacemi bakwa Isaac baimbile.
## Noku kwali ulubuli ne fikansa pa mulandu wa fishima, eco konse ukuli ukukansanina pa menshi, cibe ku mubili nelyo ku mupashi, abantu balaculilamo bonse.
## Bushe kuti caba shani ku bantu ilyo balekabila ukunwa amenshi ayatalala elyo kuleisafye ayakaba? 
## Ifyo fine na mu filonganino nga mwafula ifikansa abantu balanaka. 
## Ababomfi bakwa Lesa bafwile ukufuma ku fikansa.
## Twaishibo kuti bonse abasosa icine ku bantu balapakaswa.
## Pantu twamona kuli Isaac pa kwisula no kwimba ifishima ifipya alipakeswe sana. 
## Na Shikulu Yesu Cilolo wa mutende nao icalo tacamusuminishe ukuti acite umutende muli bene.
## Na Yeremia efyo bamucitile Eco konse uko ukupuputulwa kuleya takuba mutende ku babomfi bakwa Lesa. 
## Icilangililo nici: umulonga wa menshi ayasuma nga wawila mu yasampa nayo yakasampa. 
## Efyo na Paulo aculile mu Atena pa kusose fyebo ifipya.
## Nga twaikalilila mu kukansana ninshi teti twimbe na fimbi ifishima, elyo ne fyaimbwa akale, na fyo filefwa. 
## Pantu Satana aleesha na maka sana ukukosha imilandu inono pakuti ifilonganino filabikilwe mu kukansana ukucila ukuya ku ntanshi. 
## E mulandu wine ne filonganino ifingi filefililwa ukusangwa mu kulongana. 
## Twilabo kuti abena Gerari, abakulwa na ifwe, tuli nabo pe.
## Natucite umutende
## Apa twaumfwa ifyo Isaac acitile umutende pa kufuma ku bantu ba fikansa no lubuli. 
## Efyo cali na kuli wishi Abrahamu. 
## Balilekene na Loti pa mulandu no lubuli lwa bacemi, Ukutendeka 13:6-9. 
## Eco aba bantu batamfishe Isaac mu mipaka yabo, Ukutendeka 26:16. 
## Efyo na bena Gadara batamfishe Yesu mu mipaka yabo ilyo afumishe ifiwa mu bantu, Mateo 8:28-34. 
## Na Isaac pa kuba umuntu uwa mutende ushafwaile ukwikalila mu fikansa no lubili, afumineko no kuya kumbi, pantu balya bantu tabalefwayo mutende. 
## Na bonse abafwayo mutende balausanga bwangu. 
## Abantu bambi bapalana Ishimeli munyina Isaaci, ifyo ali wa bulwi pe. 
## Efyo na bamo baba mu filonganino na mu kulongana kwesu, bantu ba bulwi.
## Lesa apeela abantu bakwe incende
## Isaac aileimba na cimbi icishima ico ainike ati Rehobote, ekutila icifulo icaisuka kuli bonse. 
## Mukwai umuntu uyo Lesa abomfya nangu mwamutamfya akayabomba konse uko akaya, pantu wa mulimo kuli Lesa. 
## Ifyo fine na Isaac tanakile ukwimbe fishima, nefyo balemupokolola. 
## Asukile aimba icishima icali na menshi ayengi icakuti abantu bonse epo balenwishe fitekwa, elyo no kusuminisha bonse ukwikala mu ncende iyo aileko. 
## Efyo Shikulu Yesu aliya mu kupekanya umwakwikala bonse abamutetekela.
## Cishima nshi ico mulekabila ukwikalapo?
## Ifishima fibili ifya kubalilapo ifyo ababomfi bakwe baimbile, Eseke na Sitna, fyaba icipasho ca calo umwabafye ifikansa no mupatikisha, elyo no lubuli. 
## Mukwai ukukumana kwesu nga kwafulamo ifikansa ninshi tuli ku lubali lwa ku calo, kabili ababumubili.
## Icishima ca kulekelesha ico Isaac aimbile ni Rehobote. 
## Ici cikope ca fintu fya ku Mulu nelyo icifulo ca ku Mulu umukaba ukwilemena ubwingi bwa mutende, ngefyo Isaac akwete umutende pa kufika ku cifulo ici. 
## Kabili icifulo ici ca mapaalo sana pantu ni Lesa uwamupeele impanga ukuba iya kutushamo ku balwani bakwe.
## Nomba Yehoba natulundulwile mpanga, no kuleka tusande muno calo.
## Calicitike bushiku bumo mu mushi uwaleitwa Kibari icakuti shikulu bantu uwe shina lya Bauleni asangile umupeto wa ku motoka yakwe takuli. 
## Panuma yakulolekesha mumbali ya motoka amwene akakope ka National Registration Card mupepi na pali umupeto untu walubile. 
## Efyo ashimikileko umwina mwakwe, uwamupandile amano yakulondolola umulandu kuli bakapokola.
## Ilintu afikile kukapokola. Bauleni asangile umulumendo uwe shina lya Chande, alelembesha pamulandu wa kuluba kwa kakope ka National Registration Card kakwe. 
## Ilintu umulumendo apwile ukulembesha, shikulu bantu nao alondolwele ifyo asangile umupeto wa kuli motoka yakwe kunuma tauli mu cifulo cauko. 
## Elyo shikulu bantu asokolwele ‘National Registration Card intu atolele pancende bakabolala basokwele umupeto. 
## Apo pene, kapokola umo asendele Chande ku muputule mu kumwipukisha. 
## Panuma ya kulanshanya no kwipukisha, caishilesangwa ukuti Chande pamo na balumendo bambi babili ebaibile umupeto wakwa Bauleni.
## Ecalenga bonse batatu balibikilwe mu kalyati.
## Panuma yakuti wishi wakwa Chande, tamwene mwana pa bushiku bumo aile ku kapokola kukulembesha ukuluba kwa mwana. 
## Kulya ku kapokola eko bamulondolwelele umulandu onse. 
## Shimapepo Nkumbu, wishi wakwa Chande, aile bwangu bwangu ku ng`anda yakwa Bauleni mukupapata ukuti shikulu bantu abeleleko abalumendo uluse.
## Ukulanshanya kwabo kwapwilile mukuti shimapepo Nkumbu afwaye umupeto umbi uwakupyanikisha pali ulya baibile elyo Bauleni alaelela abalumendo bonse batatu. 
## Awe shimapepo acitile fyonse fyalefwaikwa pakuti alubule shilya mpupu shitatu.
## Elyo Chande pamo ne mpupu shinankwe balubwike no kusokwa ukuti bekabwekeshapo ukwiba.
## BUSHE UBWELELO CINSHI?
## Ubwelelo musango wa micitile ya muntu umwaba ukusulako ku cilubo umuntu munankwe alufyenye ukwabulo kufwaisho kufikilisha icibwesha ca cilya cilubo. 
## Mukwipifya, ubwelelo kulekelelwa, nangu luse luntu umuntu uulufyenye apokelela panuma ya kupapata. 
## Ukubelelwa kwa luse kushintilila pamusango wa cilubo umuntu acitile pamo no musango aishilamo pakupapata.
## Mu cipingo ca kale, kasesema Daniele, alilondolola pamulandu wa luko ulwabembwike kuli Lesa Ili lyashi lyalembwa muli Daniele 9:1–19.
## ITUNTUKO LYA BWELELO
## Muli Daniele 9:9 kasesema alondololo kuti, “Shikulu Lesa wesu aba ne nkumbu no kubelelo luse ulwingi ...” 
## Ici calola mukuti Lesa Mukulu uwa maka yonse ENA eka fye ETUNTUKO LYA BWELELO. Emulandu wine umuntunse tekuti elele umunankwe mu cishinka ukwabulo kutungululwa na Lesa. 
## Ubwelelo bwakwa Lesa bwaliibela kabili bwaba ubwakupapa. 
## Lesa tapelela fye pakwelelo muntu, lelo alasulako ku cilubo. 
## Ifilangililo ni fi.
## Lesa alilangulwike kabili ali no mutima wa kwelela ilintu alekele Adamu na Efa ukutwalilila ukuba abomi panuma yakubembuka mwi bala lya Edeni. 
## Abapekanishe nshila yakubabwesesha ku mwine. 
## Inshila iyi yaleishila mu bulayo pamo na mukufikilisha ukwisa kwa Mulubushi elyo no bwelelo bwa Mulubushi palya pa kalubale.
## Lesa alilangulwike kabili alyelele Adamu nelyo mukwasuka kwakwe tamwali mucinshi. 
## Mu cifulo cakuti Lesa amupanike nelyo kumulofya, amupekanishe pamo no mukashi wakwe ifyakufwala no kupelela fye pakubafumya mwi bala. 
## Mufilangililo fyonse fibili Lesa alelangililo kuti ubwelelo musango untu umuntu engacita ku munankwe ukwabulo kucitapo icintu cimbi ukucila pakupapata.
## Daniele, kasesema, atwalililo kusambilisho kuti apali ulubembu palafwaikwa kupapata kuli Lesa. 
## Kabili atupele cakumwenako ilintu apepele abena Isreale ababembwike kuli Lesa. 
## Apepele ati: “Eico naloseshe cinso candi kuli shikulu Lesa kukufwaila mwi pepo na mu kupapata, ndi mu kuleko kulya na mu lusamu ne mito: 
## Napepele kuli Yehoba Lesa wandi, natotele no kutila, Mwe shikulu Lesa mukulu kabili uwakutinya ...”
## NANI ENGELELA NELYO UKWELELWA?
## Pakati ka bena Kristu nelyo inkuta palasangwa ukutalikana, ukupusana, ukukansana, ubufi, ilyashi libi akalumwa pamo no bubifi bumbi ubwingi. 
## Ifi filalenga bena Kristu nelyo inkuta ukukanakwata ubufi bwine bwine. 
## Abena Kristu nelyo inkuta tekuti beminine muli bumushilo. 
## Pamulandu wakuti ubumi bwine bwine bulafwaikwa mu lukuta, amalembo yalakonkomesho kuti mwe bana bakwa Lesa, 
## “mubelane congwe, mube abamitima ya nkumbu, ababelelano luse, ifyo na Lesa amibelele uluse muli Kristu,”
## Abena Efese 4:32. Pakabala ntanshi ubwelelo bwali bwakwa Lesa.
## Pamulandu wakuti umuntu alengelwe mu cata cakwa Lesa, nao nakonkomeshiwa.
## Ukulanga bu Lesa muli conse ico alecita, cibe kulya nelyo kumwa, alingile ukuleto bukata kuli Kabumba. 
## Shikulu Yesu Kristu ilintu alesambilisha tapelele fye pakutila tuletemwa bena mupalamano besu, lelo akonkenyepo kutila tuletemwa na balwani besu pamo. 
## Mu kusambilisha atwalilile ukutila tulepala na balya bantu abatutipa. 
## Nakuba, nga cakuti twacita ifi fyonse ninshi tuleikalila mu cata ca bu Lesa uulokesha imfula na pa babifi pamo.
## Abena Kristu bonse balingo kutontonkanya pa fintu ifyacishinka, ifya cine, ifisuma, ifyasanguluka, ifyayemba kabili ifyayana. 
## Pakuti babe muli uyu musango wa buLesa balingile ukuba no mutende na bantu bonse. 
## Pamulandu wakuti ulukuta ululi lonse lulingile ukubamo abena Kristu abakwata imitima yakwelela, ne nkuta shonse kuti shaiminina mu mushilo. 
## Nga cakuti Kristu Umutwe wa Lukuta alisulamo no bwelelo ku bantu bonse, nifwe bani pakuti tukane ukukwata ubwelelo kuli umo no munankwe? 
## Mu nshila imo ine palingile ukuba ubwelelo pa lukuta lumo no lubiye. 
## Ubwelelo bulabwesha umumfwano pakati ka bantu bamo na pakati ka mabumba ya bantu.
## BUSHE NGA CAKUTI PA LUKUTA PABA ULUBEMBU KUCITA SHANI?
## Inshila shimo ishakucimfishamo ulubembu pa lukuta nishi:
## Pitulukeni nangu fwailisheni ifyo ulu lubembu lwaisa. 
## Tontonkanyeni pamulandu wa bwafya ubo ulubembu lwingaleta pa bumi bwa nkuta.
## Mwilaba ukuti ulu lubembu kuti lwaba matukutuku yakwa kasebanya kukufwayo konaula ubumi bwa lukuta.
## Eico ibukisheni, “ukubika masakamiko yenu yonse pali wene pantu asakamana imwe”.
## Fwailisheni mu malembo apalelanda pali ubo bwafya bwa bwikalo mwasangwamo.
## Mwishila kasebanya incende apakucimfisha Abena Efese 4:27.
## Pamo nge ntungulushi, “Muleyangwa mwe bene no mukuni onse ... ulo anonkele mu mulopawakwe wine”.
## Ifi efintu fimo ifisangwa mu kukwato mutima wa bwelelo:
## UKUTEMWA: Umuntu uwaelelwa alatemwa uwamwelela; nelyo cingaba panshita. 
## Kumfwa nga cakuti kulya ukutemwa kwa nshita iinono kwatungililwa kuti kwatwalilila.
## INKUMBU: Ukwafwana mu nshita sha bwafya kulalenga umuntu wa milandu ukwangukilwa kabili ukubwesha umumfwano pamo no kwikatana.
## UBUSEKO: Ukukwelela kwa cishinka, ukwapwililika kuleto buseko ne nsansa.
## UKUCETEKELWA: Abena Kristu nangu ulukuta ulwakwata umutima wakwelela lulacetekelwa.
## UKUIPELA: Ubwelelo kuti lyaba lisambililo kabili cakumwenako ku bantu abashatetekela. 
## Eico kuti bwalenga umuntu ukuipela kuli Shikulu.
## UKUKULA KWA MUPASHI: Ubwelelelo kuti bwalenga umuntu nelyo lukuta ulwaelelwa ukwishiba icilubo cabo pakuti balombe ubwelelo.
## UKUPOKELELA IMBILA NSUMA: Ni mu bwelelo emo twishibila imilimo iyo Kristu abombele pa capindama.
## UKULAPILA: Inshila yakwa Lesa iye pusukilo pamo no bwelelo ku maka ya Mupashi wa mushilo efilengo muntu nelyo lukuta ukushininwa pamulandu wa lubembu elyo kwaba ukulapila.
## Ni panuma ya kulapila ukufuma mu bwelelo elyo kuba ukwikalila no kubombela Shikulu.
## Mu mapepo toteleni Lesa pamulandu wa bwafya ubo ulukuta lwasangwamo ukwabula ukulaba ukuti fyonse fibombelako capamo kukuletako ubusuma ku batemwa Lesa, abaitwa ukulingana no
kupanga kwakwe, Abena Roma 8:28. 
## Kabili mwibukishe ukuti e nshila Lesa akoseshamo ulukuta, 1 Abena Tesalonika 5:18.
## Fumyeni ubukali, icilulo, bucaibela, icipya, no kucila mwipata umuntu nelyo umo, Abena Efese 4:29–31, ilyo mulebomba kuku cimfyo lubemba ulwaisa pa lukuta.
## BUSHE UBWELELO BWALIKWATE CIBWESHA?
## Pakubala, natumone fyafumine mu mulandu wakwa Chande, umulumendo uwaibile umupeto wa motoka elyo bamweleka.
## Chande alimwene cilubo cakwe 
## Chande aishibe pamulandu wa kuyebelela elyo no kwelelwa
## Atwalilile ukuba umuntungwa kabili mu lupwa lwakwe
## Atwalilile ukuba mwi bumba lya bantu
## Ubwelelo kuti bwalenga umuntu ukupilibuka ukufuma ku mibele iibi.
## Ukukwata umutima wakwelela tacipelela fye pakusangamo ubusuma, 
## lelo calola mu kupashanya ukwangwa ukwali muli Kristu, no buntu kwakwa Yesu uwali cibusa wa babembu.
## Ecalenga abena Kristu pamo ne nkuta balingile ukusambilila ukukwata umutima wa kwelela. 
## Iyi enshila yeka iingalenga abena Kristu nelyo inkuta ukucetekela ukwelelwa imembu shabo. 
## Tuleibukisha ukuti apashili ubwelelo, amapepo tekuti yafike ku mulu.
## Nakuba ni balya abaimona ukwishiba ebalingile ukwafwa abashaishiba.
## Ukupekanya programme mu cilonganino
## Muli Natuleya No. 02/2009 Page 7 pesamba, mwali ilyashi limo ilyalelanda pa mulandu wakupekanya kwa programme mu filonganino.
## Programme musuma uwawama ni programme watantikwa amashina ya babomfi pamopene ne mitwe ya masambililo nangu amashimiko elyo na malembo yantu yali nokubomfiwa.
## Programme yaliwama pantu ilafwilisha kuli ulya aletungulula pamo nga Chairman nangu Speaker elyo kabili cilafwilisha na ku beni abaleisa ukwishiba bwino ubutantiko ifyo buli mu kulongana.
## Fimbi ifilonganino filabika nefipampa (Notice Board) apo bonse bafwile ukumona programme ya Church ifyo ubutantiko buli.
## Tuli nokutwalilila ukulamilombelako
## Kuli ba Editor,
## Icantanshi ndemuposha mwishina lya Mfumu yesu Yesu Kristu kalubula wesu, 
## posheni akabungwe kenu konse akemininako mu kulemba no kupekanya Magazine uwitwa “Natuleya!” 
## Naposha ba Obed Mwape, Levy Chibu, Frank Kalombe, Marco Vedder, Gabriel Kabela elyo na bonse abo nashako. 
## Tuli nokutwalilila ukulamilombelako kuli Kabumba Mukulu pakuti umulimo wakupekanya iyi Magazine ya Natuleya itwalilile ukwabula ukufilwa.
## Abantu bambi kuti bamona ukuti iyi magazine taiweme ni pamulandu wakuti tababelenga Icipingo cakwa Lesa Mukulu nokumfwa ifyo calanda pamulandu wa kusabankanya Icebo cakwa Lesa mukubila Imbila Nsuma elyo na mukulemba amabuku (books) ayali ngeli ilya Natuleya. 
## Matthew 28:18-20, umwine Yesu Kristu ewakonkomeshe pamulandu wakubila Icebo ku basambi bakwe.
## Elyo ili buku lya Natuleya, te buku lya Mapolitics awe li buku lyakutwafwa mu bwina Kristu bwesu pamo pene ne filonganino ifili mupepi nefili ukutali.
## Abantu abengi pamo pene na bena Kristu bamo batemwa ukuposa impiya ishingi mukushita amapepala ye lyashi lya calo pamo naba Magazine ba calo umushaba ifya kwafwa nangu ubupususho. 
## Kuli bonse mukwai natuleshita magazine ya Natuleya nokubelengamo elyo nokwafwana mumasuko ayepushiwa; 
## muli ici ekutungilila bamunyinefwe elyo ne filonganino fyesu, tekwikalilafye ukususha umo shacela, awe.
## Ba Editor lembeni kalata uyu muli Magazine ikakonkapo.
## Mwinenuka mukucita ica wama.
## Lesa amupaale,
## Nangula ukutendeka kwa filonganino fya Christian Brethren (C.M.M.L) mu Zambia kuli ne myaka ukucila na pa mwanda umo, 
## cabulanda ukuti kunuma kwalifye intungulushi shesu shinono shaishibe bwino bwino ubukankala bwakubomba imilimo ya misepela. 
## Ilelo fileyaluka.
## Imisepela iyingi mu ncende ishalekanalekana nayikwatila utubungwe twaiko. 
## Limo limo ilakumana ne misepela imbi mukukoseleshanya nokusambilila ukufuma mu cebo cakwa Lesa. 
## Ukupilibuka kwa ici cintu mu nko shonse nakufika nomba na kukabanga aka calo ca Zambia uko Lesa alandile ukupitila mu ntungulushi shimo, 
## bakafundisha ba Cipingo elyo na baminshoni ukukwata umusonkano wa misepela.
## Uyu musonkano waliko ukutendeka pa 26 th ukushinta pa 30th mu mweshi wa August 2009 pa Kasakalawe Lodge ukwakolongene imisepela amakumi yasano elyo na bane ukufuma mu filonganino mutanda ifyaba mu ncende ya Mpulungu – Mbala elyo na Musenga. 
## Icintu cimo icakupapusha cakutila uyu musonkano wapekanishiwe mu kashita akanono, 
## lelo nangula cali ifyo twalimona insala ne cilaka ica cebo cakwa Lesa mu myeo ya misepela ilyo yaleiteyanya iyiine na mukukolonganika kwa ndalama isho shingakwanisha. 
## Intungulushi ukufuma muli ifyo filonganino pamo na babomfi bamo bamo abaibimba mukubombela Lesa abalalikwe ukufuma ku Copperbelt elyo na ku Northern Province babombele capamo mukufikilisha ifyatantikwe.
## Ukutendeka kwa musonkano...
## Ubushiku bwakufika bwali ubwansansa nganshi pamulandu wakuti misepela iyinonofye eyaishibene. 
## Bonse tabaishibe bwino bwino finshi fyakulacitika muli uku kulongana pantu abengi ewali umuku wantanshi ukusangwa kukulongana kwa uyu musango. 
## Basungilwe mu miputule iikalamba, na panuma yakulembesha amashina yabo, yali ni nshita yakulya ica mulalilo.
## Iciputulwa ca cilya cungulo bushiku caiswilemo inyimbo shakulumbanya elyo nokushinshimuana, ukupeela ulya musonkano kuli Lesa. 
## Elyo kabili bonse abasangilweko kuli uku kulongana bapeelwe ifipope ifyakukonka muli uku kulongana. 
## Namukulekelesha twapokelele icebo ca cikoseleshi ukufuma kuli bamuninefwe ba Lukama.
## Ima ubengeshime
## Lucelocelo twalekwata “Ima ubengeshime” umo imisepela iyingi yalekansha ifilundwa fya mibili shaiko. 
## Caishile ishibikwa ukuti imisepela iyingi tayale kansha imibili yaiko ku ng`anda, lelo ici cabapeele icikoseleshi cakutendeka.
## Ukusambilila ukufuma mu malembo
## Panumafye ya “Ima ubengeshime” twaleya mukusambilila mu cebo. 
## Ici cali icansansa nganshi pantu mukulonganafye konse kwashintilile palli 1 Yoane 1:1-4. 
## Ubushiku bwa ntanshi twaafwilishiwe ifyakwilula elyo ne fyakwishiba ifyo amalembo yalelandapo. 
## Elyo inshiku ishi shimbi twakonkeshepo pakumfwikisha ifishinka fya mu Cipingo ifyo fyalembwa mu nkalata yakwa Yoane. 
## Caliweme nganshi uko imisepela yalepeela ubunte pafyo yalesanga icayanguka ukumfwikisha na yambi amalembo mu Cipingo panuma yakusambilila ifyakwilula.
## Na fimbi ifyacitilwe mu nshita ya kasuba ifyapala nga ukusungila amalembo ya mu Cipingo, ukuceceta Icipingo no kusoma icipingo, fyonse ifi fyafumine muli 1 Yoane. 
## Twasangile amasambililo ayakalamba kabili ayasuma icakuti nga yaumfwikike bwino bwino kuti yaleta ukucinjishiwa ukukalamba mu bwina Kristu bwesu. 
## Ukusomena pamo mwibumba kwale afwilisha pamulandu wakuti umuntu onse alesendamo ulubali mukulanshanya kabili ici capeele ishuko ku ntungulushi ilyakulanda umupwilapo mu myeo ya misepela.
## Imo imisepela yalandile apabuta pa fintu ifyo ishingwana nafyo mubwikashi bwaiko elyo na panuma ya ifyo yalyafwilishiwe.
## Amasabililo yambi
## HIV/AIDS: Icintu cimo pafyo isonde lyonse lilecushiwako bulwele bwa kashishi ka HIV/AIDS ubo abantu abengi bomfwa insoni ukubulandapo mu bwikashi bwa bwina Kristu. 
## Twalilanshanya pali bwena no kusambililapo ifintu ifingi. 
## Twaloleshe pafyo aka kashishi kesa mu bumi bwa muntu ne fikonkapo mpaka ulya muntu afwa. 
## Mukulundapo twalisambilila ukutila na mu cilonganino ca bena Kristu mwine kuti mwaba abantu abali na AIDS, kabili tulingile twabalangisha icitemwiko no kubasakamana.
## Ukukobekela ne cupo: Icintu cimo icabulanda icilecitika pakati ka misepela mu nshiku sha nomba kulufyanya mukusala uwakupa nangu uwakupwako. 
## Kwali amepusho ayengi nganshi elyo ne fyakulanshanyapo pakati ka misepela.
## Basambilile ubukankala bwakupa nangu ukupwa ku mwina Kritu ne ntampulo shakusenda pakuti tabapangile ifilubo.
## Ukongolwa ne fibusa: Imisepela iyingi yalikulafye bwino, lelo pa nshita imo mukukula kwaiko yaisa sala ukucita ifintu fimbi pa mulandu wakuti ifibusa fyaisa itunka ukucita ifyo ifibusa filetweba nefyo twingaficimfya no kwikala ubwikashi ubusuma nge cakumwenako.
## Twatotela mukwai!
## Cila cungulo kasuba, twalekwata amangalo ayengi kabili ayasuma, ukubikapofye na umupila wakumakasa,
## uwakuminwe elyo nokusamba muli bemba. 
## Nangula cali cakweba ati twalishingwanako na mafya, ayali nga amenshi yakunwa, amalaiti ukubikapofye ne ndalama, 
## tuletotela apakalamba ku bantu bonse abaishile ukufuma mu ncende ishalekanalekana pakupeela inshita yabo na maka mukusambilisha imisepela. 
## Mu filonganino fimo tulemonamo kale kale ukucinja mu misepela iyo ishile ba iya milimo ukutulafye pantu yabwelela kukulongana.
## Tulepeela amatotelo ku misepela yonse, na ku ntungulushi sha filonganino na bonse abo abatutungilile kupitila mu ndalama elyo na mu mapepo. 
## Elyo tekuti tulabe bonse abo baleteyanya ifyakulya, balepenkanya lyonsefye pa nshita kabili twaleipakisha ifyakulya fyabo.
## Lesa wa maka yonse engamupaala bonse!
## Indupwa shesu shilafwaya ukucincintila pa mapange yonse aya mu cupo cesu.
## Bushe ici caliyana?
## Ulutambi lwa cina Africa lwasumina ukuti, abantu bapelwa umulimo wakutungilila elyo nokusakamana bonse abalupwa. 
## Ici cisumino mucinefye cilingile ukutungililwa. 
## Lelo tulingile twaba abacenjela ukuti, uku kutungilila abalupwa takubikilwe pantanshi pa cifulo caba ng`anda yesu. 
## Icilangililo, cabulanda nganshi ukumona abena Kristu bamo ukuibika mukongole pakutila fye bengapeela abalupwa abo lyonse abafyaya ifintu ukufuma kuli bena – basha abaØanda yabo balecula pa
pamulandu wa balupwa. 
## Imicitile ya ifi tayayana ukulingana ne ntambi, nangu bwina Kristu.
## Ifikomo ifyo mwingakonka ifyakwafwa ilyo muleikala nabalupwa elyo nabapongoshi.
## Muleibukisha lyonse ukuti amalembo ya konkomesha abana ukucindika abafyashi. 
## Ubucindami nangu umucinshi tupeela ku bafyashi-abapongoshi besu, taufwile ukushintilila pafyo baba nangu pafyo bamoneka. 
## Icipingo tacilanda ukuti kanofye abafyashi abasuma ebalingile ukucindika. 
## Inshita iyo Lesa atweba ukukanabela abafyashi besu nilyofye balefwa ukuti tucite ifintu ifishili bufwayo bwakwa Lesa. 
## Pali ici cena, abaupana balingile ukulondolola mu mutima nteka elyo mucinshi mucinshi umulandu bashilebeela nangu ukucita ifyo abafyashi balefwaya.
## Bakanyeni ukulanda amalyashi ayabi pa bena mwenu nangula ukulalandapo ilyo tabalipo. 
## Aga cakuti bakooshapo pa kuti bamyebe palwa bena myenu, balombeni ukuti balolele mpaka abena myenu babepo.
## Langisheni balupwa wenu ifyo mwatemwisha nokutasha abena myenu elyo nabana benu. 
## Ubwafya bwaba kubaupana abengi bwakuti, umulume alatina ukucita ifi pantu balupwa kuti bamupeela umulandu wakuti balimwingilila kumukashi nomulandu wakutemwisha umukashi wakwe ukucila abalupwa.
## Pali uyu mulandu, abalupwa kuti batila ati “balibalisha” - Icilepilibula, abakashi bali lisha nangu ukunwisha abalume umuti pakuti balebomfwila.
## Ninshita yabaupana ukutendeka ukulanga icitemwiko cabo elyo nakutasha abena myabo palwalala, ukwabula ukusakamana pafyo bambi balanda. 
## Ngacakuti abantu balanda ukuti “balibalisha”, mufwile ukusumina ukuti “Balindisha na Yesu” 
## “Mucinefye, emulandu wine nakwatila icitemwiko conse ici pa mwina mwandi elyo nabana bandi”.
## Umulume afwile ukukoselesha balupwa wakwe ukulaeba umukashi ifyo balekabila, elyo mu musango umo wine, 
## umukashi nao afwile ukukoselesha balupwa wakwe ukulaeba abalume bakwe ifyakukabila fyabo. 
## Ici cikafwilisha kuku leta isenge nokwikatanya indupwa shonse shibili. 
## Tulekoselesha ici, pantu ilingi mulutambi lwesu, balupwa bakumwaume naba kumwanakashi balanda ifyo balekabila kumwana wabo umwaume nangu ku mwana wabo umunakashi epela. 
## Abalume nabakashi bafwile baikala panshi nokulolekeshapo pali cila mulandu elyo basuminishanya, elyo bonse babili bapeela ubwasuko kubantu cikumine.
## Kana ukukutitikisha nangu ukupoka ifya kuku nasha nasha pakuti usumine ukulasunga abalupwa.
## Nga cakutila niwe waba nomulimo wakusunga abalupwa, lyena mufwile ukusuminishanya na bena mwenu.
## Abo mwafwilisha elyo nabalupwa bafwile ukusumina nokwikalilila mu mafunde elyo ne fikomo fyonse ifyo mwatantika pamwenu. 
## Balondolweleni mukutemwa ukutila ayamafunde yabelako kukuleta umutende elyo na kukwampana bwino pa ng`anda.
## Lyo mucibike ubuyo ukwikala mu mutende nabapongoshi elyo naba lupwa – Moneni mu bena Roma 12:18. 
## Mwali ifintu ifisuma ifi fumamo ifyo tulingile ukubikako amaka yonse ukuleta noku sungilila ukwapana mu mutende na balupwa elyo na bapongoshi.
## Imibeele yenu elyo neficitwa fyenu kubalupwa enshila iyo “bakomfwilamo” Imbila Nsuma ukufuma kuli imwe. 
## Eico, tufwile ukufwaya amano yakwa Lesa nobwafwilisho muli iyi ncende, maka maka umo balupwa wesu tababa abena Kristu bene bene.
## Ukufuma 17:6 na Impendwa 20:8 – Ni cinshi ico Lesa aebele Mose na Aaron ukucita?
## Bushe kuuma nangula kweba icilibwe? 
## Mulandu nshi uo Mose apangile pali iyi ncende?
## Lesa aebele Mose ukucita fyonse fibili. 
## Intanshi mu Kufuma 17, panumafye akulekelwako ukufuma mu Egupt, ali no kuma icilibwe pakutila engapeela amenshi kubantu abaleumana. 
## Mumpwendwa 20 tulesangamo ubutantiko bwa fintu ifyaishile citika panuma yamyaka 40
## Pali ilya inshita Lesa aebele umubomfi wakwe ukulanda ku cilibwe.
## Mulandu nshi Mose apangile?
## Moneni mu Mpendwa 20:12, umusango Lesa alondolwelamo kuli ena:
## “Tawancetekele” Lesa alefwaya umubomfi wakwe ukumucetekela ukutila ali no kumwamfwilisha ukulingana nefyo amulaile intanshi. 
## Mukutetekela mwaba ukumfwila. 
## Mose, ndesubila mubukali pamulandu wa bantu abashaiswileomo namatotelo, acitile ngo waishibe ukucila Lesa icalefwaikwa ukucita. 
## Mucinso cakwa Lesa, ico ekukana tetekela.
## “Tawancindike nangu ukushinsha mu menso yabana ba Israeli.”
## Cacine, Mose mu v.10 ailumbwile ukutila enafye namunina ebaleafwilisha abantu – afumishepo Lesa umupwilapo! 
## Kabili pakuuma icilibwe imiku ibili alangishe palwalala ukutila ewalebomba kabili ukutila cali mumaka yakwe ukucita cilya cisungusho. 
## Lelo Lesa tafwaya ukupeela ubukata bwakwe ku muntu uuli onse.
## Muli amasambililo ayengi kuli baifwe muli ici cipande. 
## Mucishinkafye tatulingile ukucisenda mukwangusha ngacakutila ifwe nangula intungulushi shesu shileesha ukupwisha ubwafya ukubomfya inshila shabuntunse. 
## Lesa alekabila ukumumfwila, kabili alekabila ukumucindikisha. 
## Intungulushi ishishicita ifyo bakacuula kufitumbukamo.
## Marko 6:8 na Luka 9:3 – Fintu nshi ifyo Yesu aebele abasambi bakwe ukuti bacite? 
## Bushe KUSENDA nangu KUKANA SENDA?
## Natubale tumone pa cishibikwe:
## Yesu alondolwela abasambi bakwe 12 ifyakukonka no buyo bwa lwendo ali mu kubatumina.
## Bwali bulendo bwa pa kashita akanono, kabili ku ncende sha baYuda epela.
## Yesu umwine takakatile kuli ifi fyonse ifyakukonka ilyo aleenda pa nyendo shimbi, kanshi apa yali ni nshita imo iyaibeleko kabili iyakukanshiwa.
## Tulasambilila ifingi pa mulimo mu bufumu bwakwa Lesa, 
## icilangililo ukutonta pa mulimo uli no kubombeka, 
## ukubombela bumuntu bonse, 
## ukucetekela Lesa ukucila ifyuma, 
## nangu ukupokelela ubwafwilisho ukwabula ukuba abakusalapo.
## Nomba, abatumwa batatu, abapela ili lyashi kuli bakabelenga, bakonkomesha imbali shapusana pusana pafyo Yesu alekabila ukuti bacite. 
## Mateo akamaila pa bantu bakuyako, aba Yuda – ababambi bashapo ici cikomo icikankala. 
## Kabili atila, Yesu talefwaya ukuti bena “bafwaye” (mu ciGriki: ukuyapoka, ukuyashita) icibombelo icili conse. 
## Ico cilepilibula ukutila bali abatungwa ukusendafye ifyo bakwete pali kalya kanshita epela. 
## Kabili tabali nakushitilapo mukulundapo.
## Muli Mako 6 Yesu abebele ukusenda nkonto no “kufwala ndyato“, cilepilibula ifyo filekabilwa mu myendele. 
## Lelo tabasuminishe ukusenda indalama, ifyakulya nangula imingila ibili. 
## Eico bali no kusendafye ifilekabilwa mu kwenda, lelo kuli fimbi ifyashala bali no kushintilila pali Lesa.
## Luka atweba ukuti abasambi tabali no “kusenda nelyo cimo, nelyo ni nkonto, nelyo icola, nelyo icakulya, nelyo indalama, nelyo imingila ibili” 9:3).
## Mu Fipingo fimo mu cingeleshi balembele “nkonto” mu kufusha. 
## Icilemoneka ngo bwasuko: abasambi baebelwe ukusenda nkonto shabo isho baleendelako - lelo tabasuminishiwe ukusenda shibili.
## Namukwata ifimbi fyakwasuka nangu fyakwipusha? Tulembeleniko!
## UKUPYUNGILA BUMUNTU BONSE
## Panuma ya myaka imo ku Ndola na ku Kabwe, babombele na bena myabo pa myaka 16 mu kushimpa ifilonganino na mu bupyungishi bumbi mu Chinsali na mu Kasama.
## Bana Kunda, bushe mwatendeke shani ukukonka kristu?
## Nakulile mung`anda ya bena Kristu lelo nshaishibe Kristu palwandi. 
## Nasangilweko ku kulongana kwa ba Scripture Union uko kwabililwe Imbila Nsuma elyo nailwike ukuti ndekabila ipusukilo – 
## elyo naitile Yesu ukwisa mu mweo wandi nga kalubula wandi.
## Mwalikanshiwa mu ncende ishingi. Bushe mubomfya shani amasambililo mu bufumu kwakwa Lesa?
## Natendeke ukufunda Sunday School ukufuma mu 1979 ukushinta nanomba. 
## Elyo kabili, ndabomba na mabumba ya misepela lyonse. 
## Nalisambilishako na bena Kristu bamo bamo ifyakubomba nacita amakwebo – mu cilonganino ca mu Chinsali elyo no tubungwe utwalekana lekana.
## Nalekwatako ishuko ilya kufunda mu filonganino fimo ifyakucilila abana abalefyalwa mu lupwa. 
## Elyo pali nomba, ndebomba na ba Kasama Christian Community Care apo ndeyafwilisha nangula ukupandako amano bamembala wa mu filonganino, 
## elyo na kucilisha abekalamushi abo nga kabungwe tubomba nabo. 
## Umusango mbombelamo mukwafwilisha, wakulolenkana nomuntu umo umo.
## Pa myaka iyingi mwaliibimbamo mu milimo iyalekana lekana mu filonganino fimo. 
## Fintu nshi mwamona ifilonganino ifingi fishicitamo bwino?
## Ilingi icilonganino tacibomfya abantu abaishiba ukubomba bwino bwino mu ncende ishalekana lekana mukuleta ubunonshi mu cilonganino.
## Mwaliishiba ubwikashi bwa mu misumba na mu mishi.
## Mafya nshi ayakalamba ayo abantu batushingulwike bakwata?
## Mu misumba ubwikashi baliba ubwakosa. 
## Ifintu fyaliluma umutengo. 
## Abantu baliba ababilingana palwa mikalile yabo mu cifulo ca kuipeelesha kufintu fyakwa Lesa. 
## Nelyo cilifye icayana, ukucimfyanya kwafyuma kuleta ukuibwelamo ku fintu fya ku Mupashi.
## Kuli ncende shimo umutuntilwa ifyuma, lelo abekalamo bantu ababusu kabili abashasakamanwa.
## Mu mishi ubupina buli pa mulu, limo limo abantu balesangwa mu misango iyabipa iyili nga ukukumba ubwalwa, 
## na bambi balabomba mu mabala ya banabo mu cifulo ca kubomba no kufuntula amabala yabo.
## Icilonganino naco tacilemoneka nge cilecitapo cimo mukwafwilisha.
## Cakoshafye pa kubila Imbila Nsuma.
## Bushe pamo nge filonganino fya abena Kristu twalikwatapo amaka ya kucitapo cimo palwa ubo bwafya?
## Ni cinshi?
## Icilonganino cifwile cabila icebo imbali shonse ishakuma umuntu. 
## Tulingile twalolesha pali bumuntu bonse nokwesha ukufikilisha ifyakukabila fyakwe ukupitila mukubomfya ifintu fyonse ifyo twakwata.
## Caumfwika kwati kuli fintu ifingi fya kucita!
## Musango nshi ibumba lya batetekela lingatendekelamo ukubomba umulimo uo Lesa apeela, nangula panono panono.
## Icilonganino cilekabilwa ukutendeka ukubomfya bwino indalama, ifyuma na maka, fyonse ifyo cakwata mu kwafwilisha abantu mu mikalile yabo ku mubili elyo na ku mupashi.
## Kabili tuli no kulolekesha pa kukansha kwa babomfi, na bamembala abapelelwa elyo ne cilonganino icine.
## Bana Martha Kunda balyupwa, na bana batatu aba myaka 17-20.
## Bakulile ku Lusaka na ku mikoti. 
## Mu Zambia mulekabilwa abena Kristu abaishiba ukulemba!
## Nga cakutila mwalifyalwa cipyacipya, mulakonka amafunde yakwa Kristu mu bwikashi bwenu cila bushiku, kabili mwaliibimba mu cilonganino cenu, ici nacimikuma.
## UKUKANSHA KWA BAKALEMBA
## Kuli abo abalefwaya ukwilako pantanshi muli uyo mulimo tulepela intampulo shibili isha masambililo:
## Inshiku shibili sha Workshop mu Luapula, Northern Province na Copperbelt mu May/June 2010 kuli uyo onse uulefwaya kabili ukwanishe ifintu ifili pa mulu.
## Umutengo: K20,000 (Ifyakulya na mapepala) 
## Nga mulefwaya ukwishibilapo ifingi tumeni kamusange kuli Ba Editor pa nambala 0979-591000.
## Abakacita bwino muli aya maWorkshop baketwa mu kulundapo amasambililo mu September 2010.
## Umwana wa ku mushi uulebomfeshiwa na Lesa
## Intungulushi imo iya maka kabili iya peelwa umucinshi mu fyalo na pakati ka Baminshoni muntu uweshina lya Rochunga Pudaite, 
## uyo imibombele yakwe yamonekela na mukwalula kwa Cipingo mu lulimi lumbi elyo no kucisabankanya. 
## Pamulandu wa kuipeelesha mu kubombela umutundu wakwe uwitwa Hmar elyo nokuleta Imbila Nsuma kwisonde, 
## camulengele ukwenda ubulendo ubwayafya kabili ubwakutompola ukufuma pa kamushi aka mu mawanga akali pakati kakapinda ka kukulyo elyo na kabanga mu India ukuya ku Wheaton, Illinoise, 
## apo apali minshoni yakwe iitwa "Bibles for the World", apa epa Headquarters ya iko. 
## "Ilyashi lya pali ena" lyashi ilisuma kabili ilyo mwingalabelengapo" lyashi ilyo "nalimo ilingalundwa ku mpela ya Milimo ya batumwa."
## Ro Pundaite afyalilwe mu Senvon, umushi waba mu India mu musumba wa Manipur mupepi no mupaka wa Beurmese.
## Yali ni ncende iyali ukutali nganshi no waleimininako ubuteko mu musumba wa New Delhi icakuti taishibe nakalya, 
## elyo no buteko tabwakuulileko isukulu nelyo cikuulwa icili conse,
## kanofye ilyo Ro atulile uyu mulandu ku buteko bwa Nehru.
## Ifyo aleibukishapo pa fyacitike kale fyakutila, 
## ilyo ali ne myaka yakufyalwa isano (5), 
## fyakubatamfya pa mushi umofye uo aishibe ukuti ewalifye na benamupalamano. 
## Panuma ya kubatamfya, baendele inshiku shitatu ukuya pa mushi umbi. 
## Ici cacitike mu mwaka wa 1932. 
## Banyina balilwele, ifibusa no na balupwa baleilishanya, lelo bawishi tekuti batentuke. 
## Lesa alebeta. 
## Tacali icayanguka ukufuma mukucingililwa uko baishibe nga bashimapepo ba cilonganino icashimpilwe mu mushi, lelo baumfwile ukuti balingilefye ukuya.
## Ni nani umbi ukatwala Imbila Nsuma ku Phulpui, nga cakutila tabele?
## Nangula tabafikilepo mu masambililo, ba Chawnga bali ni bakashimika abamaka kabili abalinga bwino bwino mu mulimo wakusalanganya Imbila mu ncende ishakutali. 
## Mu myeshifye iyakupenda, balikwete ibumba lya bantu ilyalinga. 
## Elyo kabili, baleya mu mishi iyashingulwike nokulanda pa mbila ya mu Cipingo mu nshila iyayanguka konse uko baleya.
## Ba Chawnga baishileba abena Kristu ninshi bali ne myaka yakufyalwa ikumi limo na isano (15) ukupitila mu bupyungishi bwa minshoni Watkin Roberts, 
## uwafumine ku calo ca Wales, uyo baputukishe inshiku shakwikala mu Senvon ilyo abakalamba babuteko bamwebele ukuya. 
## Neci cali litentuka ku mulumendo Chawnga, lelo pa kashitafye akanono asangile umuti ku bwafya bulya. 
## Nga cakutila minshoni teshile kuli ena, aleima ukuya kuli ena. 
## Aendele imilundu umwanda umo ukupitilila na pa mupaka wa mutundu wa Hmar, ukuya mukusambilila ifyakubelenga no kusoma Icipingo na banankwe ukubikapofye na bawishi aba ku mupashi. 
## Elyo babwelele kukwikala ubwikashi ubwakushimikila Imbila ku bantu babo. 
## Ilyo tacilashinta na ku myaka amakumi yasano (50), icipendo icikalamba ica bantu b amutundu wa Hmar balisalangene no kwikala pa ncende iikalamba nokutila bena Kristu. 
## Amatotelo ku kuipeelesha kwakwa Chawnga na bakashimikila elyo na bashimapepo.
## Ro alifye ne myaka yakufyalwa ikumi (10) ilyo bawishi bamusendele pa mbali no kumweba pa kukabila ukukalamba ukwa mwina Kristu uwa mutundu wa Hmar uwakuti engalundapo amasambililo pakutila engesa alula Icipingo mu lulimi lwa bantu bakwe. 
## Tacaposele Ro inshita ukwishiba ukuti eo bawishi baletontonkanyapo. 
## Ici calepilibula ukutila, Ro ali nokuya ku sukulu panshita iyi tali no kwikala ku ncende iyeni.
## Calimuletele umwenso pakutendeka, lelo aishile iluka ukutila ili shuko talyaseekele ku misepela ya mutundu wa Hmar.
## Ubulendo bwa milundu amakumi pabula na mutanda (96miles) bwalemoneka ngo bushakapwe, lelo mukulekelesha panuma ya nshiku mutanda (6) iya lwendo lwa cibe, Ro na bawishi
bafikile pa Churachandpur Mission School. 
## Lyali lisukulu apo abasambi balekukila, elyo abalumendo abengi baleikala mu miputule iitwa ama dormitory. 
## Pali apasuma kabili apacindama icakuti ulupwa lwakwa Ro tekuti bakwanishe.
## Kuli ena, ishuko lyakuba pali ili sukulu lya baminshoni kubombela pakuti engatwalilila pali ili sukulu - 
## Alekama umukaka ku ng'ombe amakumi ya tatu na shisano (35) cila lucelo na cila cungulo, ukusekwila mwibala, no kwafwa mu milimo ya pa ng'anda. 
## Takwete inshita yakuteya umupila no kwangala na balumendo banankwe, kabili talekwata inshita iikalamba iyakusoma. 
## Aleshupikwa na masambililo ayo yalesambilishiwa na bakafundisha abapusanapusana ne milandile iya pusana ukulingana na cila umo kuntu atula aletwishika nga cakutila akapwishishisha amasambililo yali yakubalilapo.
## Belengeni icipande ca bubili mu magazine ikakonkapo
## Amepusho
## Ni kwisa uko Ro afumine? 
## Bushe ico calibwafya kuli Lesa?
## Ni finshi ifyo Ro asambilile pa bwikashi bwa bawishi?
## Bushe Ro ali ne myaka inga ilyo bawishi bamwebele icimonwa ca mulimo wakwa Lesa? 
## Bushe abana benu bali ne myaka inga? 
## Fintu nshi ifyo mubeba?
## Fyakucingilisha nshi ifyo Ro akumenye mukufikilisha amapange yakwa Lesa pa mweo wakwe?
## Aficimfishe shani?
## Fyakucingilisha nshi mukumanya pali ino nshita? Muficimfya shani?
## Fintu nshi ifimisonsombele sana mu cipande ca ntanshi ca bwikashi bwaka Rochunga Pudaite?
## Icipande ca bubili:
## Mu cipande ca kubalilapo inama shonse shasokele tukolwe tubili.
## Lelo twakene ukusumina ukutila kwaliba ing`wena kabili ukuti shalikalipa. 
## Elyo twaipwishe cimbwi uwalefwaya ukutwingisha mu citeyo.
## Mulangishe ifyo mwacenjela!
## Buno bushiku umwenshi ulebobotoka.
## Mutelemukile ku mumana no kusekesha sana ukulunga ifiswango mu wa balika.
## Tuleya Tuleya Tuleya Tuleya ubushiku tuimwene fwe bene
## Finshi filecitika, M’bisi?
## Tukolwe tubili utwatumpa utushasumina mu ngwena, ha ha ha!
## Na mukulekelesha akasuba kaliwile
## Tukolwe tulya imitima yaletunta bwangu bwangu ku nsansa
## Ifibumbwa fibili fyalesekela munshi ilyo filelolela ukuti fimo ficitike
## ELYO amenso yabili aya bulungana yalebengeshima mu nika
## Elyo, mukashila katentemukila ku mumana...
## Tatwasumina mu ng`wena, takwaba ifyo ifintu ifiitwa ing`wena...
## Lyashifye lyakusekesha.
## Mucence aikele pa musambo uukulu pa mulu no kulolekesha ukupusha mu lubuto lwa mwenshi 
## Mu lulamba lwa mumana mwakulikile ica mubili uutali
## Tabasumina muli ine, eh! Te tontonkanyo libi...
## Muloleshe! Iye, baloleshe!
## Mfwile nafwa icakubafwilisha! Mfwile nasanga indyabuluba bwangu bwangu
## Na cimbi icibumbwa ca masako calepeela akasebo pa filecitika...
## Nomba tacakokole
## He, he. He, he! Mmmmm.
## Tukolwe tulya tubili twafikile ku lulamba lwa mumana
## Natwikale panshi
## K-k-k-kusuma, tefyo?
## Eeh, n-n-na-sumina
## Akatalamukila..
## Twiga! Twiga mutuule! Bushe uli kwi?
## Ing`wena, ing`wena! Tashabako! Mwilaumfwila ifyo fyonse basosa, ni mpuku shabola.
## Tafyaliko tafyabako tafyakabako
## Mona umulando uyo uleelela pa menshi
## Takwaba ifyo fintu ifiitwa ing`wena
## Taumfwilepo fimo?
## Bushe luseko lwa mukati nangu mwela?
## Ing`wena - fyakusekeshafye!
## Ni bani abasumina mu ng`wena?!? Abapumbu fye, capwa!
## Mu lubali lumbi ulwa mpanga...
## Ngumfwile amenshi ..yasabuka kulya
## Na ine.
## Ngumfwile icani calila
## Ku numa yesu!
## Naine
## Ameno ayaatwa ukkucila aya mbwili, 
## akanwa ukucila aka mfubu, 
## ingala ishitali ukucila isha kalamo, 
## no mupu uubi uwakaba uununka kwati ni nama iyafunda.
## Abo bali palya, Twiga!
## Fwilukileni pa mukoshi wandi, tukolwe!
## Nga tutila tatwaba na bubifi, ninshi tulaibepa ne cishinka tamwaba muli ifwe.
## Lelo nga tulayebelela ifyabubifi fyesu kuli Lesa, apo wena wacishinka alacita ifyo alaile.
## Alatubelela uluse ku fyabubifi fyesu fyonse, no kutusamba ku fibi fyonse ifyo tucita.
## lyo bafikile pa ncende iisuma, Twiga abikile tukolwe tubili pamulu wa culu.
## Eko shaba ing`wena, cishinka! Na meno ne ngala, no tunwa utwa nsala, elyo na imicila ishakutina.
## Twasumina mu ng`wena
## Tukolwe tulya tumpundu twalipusuka pa mulandu wafyo Indyabuluba yacitile.
## Kuli imwe na ine, pa lwesu, takwaba kufulumuka ulubembu.
## No lubembu mu cinefye eko lwaba!
## Lelo Shikulu Yesu kuti atupusushako.
## Icipingo citila: “Nga tutila tatuli no lubembu tulaibepa ne cine muli ifwe tamuli. 
## Nga tuyebelele membu shesu, wene wa cishinka kabili mulungami kuti atulekelele membu, no kutusangulula ku kuulungana konse.”
## Nga imwe nangu ine twatile takwaba ing`wena...
## Kuti twaba Abalungika
## Kuti twaba abaluba
## Indyabuluba yalisumine mu ng`wena.
## Nga tayacetekele, bakolwe nga balifwile.
## Umutwe: Ukusumbila ku bwikashi bwa bumpomfu
## Iyi conference ya bubili yabelele mu musumba wa Kabwe, pa Conference Centre pa ncende iyo ali kale incende yakwa Jimmy Ford, umo pali baminshoni bantanshi. 
## Icipendo ca bantu calesumbila ku myanda itatu ukufuma mu fyalo ikumi limo na pabula ebasangilweko – ikumi bafumine mufyalo fya kunse ya Africa na pabula mufyalo fya mu Africa. 
## Nefyo ifyalo fyali ni Angola, Congo DR, Kenya, Malawi, Madagascar, Mozambique, Nigeria, S Africa elyo na Zambia. 
## Ifyalo fimbi fyali ni Australia, Bermuda, Brazil, Germany, India, Ireland, New Zealand, Spain, UK elyo na USA. 
## Abantu amakumi yasano ukufuma ku Angola – baendela na motoka inshiku shine ukuya ku Kabwe ne nshiku shine ukubwelelamo nakabili!
## Ba Kelvin Samwata ebaiswile ukulongana neci cali ni panshiku ya mulungu icungulo bushiku, 
## batulengele ukwishibana na ba Webster Nonde abo batupeele ilyanshi ilya maka pafyo bumpomfu bupilibula, 
## nefilangililo ukufuma mu Cipingo pali Yosef, Timoti na Tito, Hananiah, Yobo, na versi ukufuma muli 1 Milandu 29:17 namu Mapinda.
## Lesa atulandile!
## Cila lucelo pa 08:45 - 09:15 kwaleba isambililo ukufuma mu Cipingo. 
## Ilyo lyatungulwilwe na ba Geshom Chioni, ba George Verwer, ba Simon Banda, na ba John Speirs.
## Ba Gershom Chioni balandile pakukabila kwaku kutika na bumpomfu; 
## uku kutika kufwile kwaba ecantanshi elyo ukucita kwakonkapo; 
## Inshita ishingi tula “teyanya mucifulo cakuposa inshita iitali mu mapepo”.
## Ba George Verwer, abo babomfeshiwa na Lesa mukati ka myaka amakumi yane aya pita mukuleta imintapendwa ya bena Kristu pamo pakutila benga twala Imbila Nsuma mu fyalo fimbi, 
## bapeele ubunte bwabo pali cibili ulucelo. Pali cine, bapeele ukusonsomba ukwaku sesha imyeo, 
## icilangililo cakuti “Abantu bakwa Lesa balipeelwa nganshi mukuba abakukabila ukucila mukucitapo cimo elyo tupepa shikulu ntumeni lelo asuka ukuti Nalikutuma kale!
## Ba Simon Banda balandile pali samwele kapingula wa mpomfu 1Sam12:1-16. 
## Samwele alekutika kuli lesa na ku bantu, 
## alepyungila abantu bambi elyo na Lesa temwine iyo,
## takwete umulandu uuli onse, ku muntu, atwalilile ukubafwilisha.
## Ba John Speirs balandile pa bwikashi bwakwa yesu ukwakuipeelesha mumapepo - ulucelo celo, bushiku bonse, eka mu ncende iya talala. 
## Alepepa mukumfwa bwino muceni cakwa wishi, 
## kukufyuka ifintu ifya kumutitikisha,
## mukwingishamo no kufwayaa amaka yakwa Lesa mu misalile yakwe.
## Ifintu ifingi fya kutontonkanyapo no kulanshanyapo!
## Amashimiko yakalamba yalepeelwa pakati kanshita ya 09:30 na 10:30 cila lucalo. 
## Ifyo fyalekonkapo panuma ya kukwata inshita yabakwete ifya kulundapo elyo noku lanshanya pa nsa iituntulu nacitika.
## Amashina yaba kashimikila nefyo balesambilisha:
## Bumpomfu mu mibombele yacilonganino cikalamba nobutumishi bwaciko - Ba Coen Scholtz.
## Bumpomfu mubwika bwa panganda - Ba Edward Richardson.
## Bumpomfu mubupyungishi - Ba Edward Richardson.
## Bumpomfu mukwampana na bantu - Ba Felix Mucimba, Bumpomfu mubutumiki-hi bwe sonde lyonse - Ba George Verwer.
## Ukufuma inshita 15:00-16:40 pali cimo ukushinta pali citatu icungulo kwali utubungwe pabula utwamasambililo kwali kusalapofye, 
## eico amasambilisho 27 yonse pamo,
## ukutendekafye pabutungulushi, 
## ifya kulolekesha pabutumikishi elyo nefyakwafwilisha abantu, 
## ukukuma kuku lundapo nafimbi kwale citwa cila bushiku akasuba panshiku shitatu, 
## imo kuli abo balefwaisha ukwishiba palwa milembele yafitabo, 
## ilya bubili kuli abo balefwaisha ukwishiba palwa mibombele ya miti nelyo butatu kuli abo balefwaisha ukwishiba palwa ma Bible schools elyo na macolleges.
## Lesa eulebomba!
## Kufuma inshita ya 19:00 ukushinta 21:00 cila cungulo bushiku, kwaleba isambililo ilyo lyale tendekwa nenyimbo ukufuma kuli bakemba bapa Kabwe Chapel. 
## Ukwamba pali cimo ukushinta pali citatu, kwaleba utusebo ukufuma mufyalo nangula amabunte. 
## Twaumfwile ukufuma ku Northern Province, ukufuma ku Chingola, ukufuma ku Disabled Children's Orphanage, 
## nokufuma ku Emmaus ya mu Zambia; ukufuma kuli ba Regional Director aba Emmaus yamu South Africa nokufuma kuli Ba Patrick Mulenga abamu Mozambique; 
## ukufuma ku Angola, Malawi naku Madagascar. 
## Ku Congo, Kenya na Nigeria bapeele utusebo pali Cisano.
## Pali cine icungulo bushiku, abana bankoma matwi bacitilepo fimo ifyaseseshe imitima icakuti palyapene abantu bapeele ifyo balekabila. 
## Ilyo imisepela shibili shapelwe akanshita kabili shasosele fyonse ifyali kumitima, ukulanda ifintu ifyapala
## “Mulefwaya ukuti tube imisepela ishisuma nganshi lelo tamutwipusha ukuti twingeminina kukwishibikwa noku londolola palutambi lupya ulwa misepela 
## elyo nefyo shatemwisha, imikalile yashiko nemilolekeshe yapa fintu nge filipo amepusho, 
## ngeshakwapa capamo, nge shilefwa sana icishinka neficitika mubwikashi, 
## ngeshilefwaya ifyakwesha esha kabili ngeshile lekabila ukukwata inshila shakwishibilamo ifintu.
## Pa mpela ye sambililo lyaku lekelesha pali Cisano icungulo bushiku,
## intanshi twaumfwile palwa kabungwe ka Kabwe Christian Centre KCC.
## Ukufuma pa bushiku bwakwa Jim Ford balakwata abena Kristu abesa ku misonkano, Imisonkano ya ntungulushi, ba Scripture Union, ba Nurse, ba CF, 
## Elyo nokulongana kwaba namayo, HIV/AIDS, ba “Jesus Cares”,
## Abana bekala mu misebo, Ba Pro Christo, aba bupyungishi bwa mucifungo nabashala.
## Finshi ifikakonkapo?
## Ba Kelvin Simwata abalekelesheko ukushimikila kabili batile 
## “Mu Africa Icilonganino cileesha ukusanga ilyashi ilipya ilya kupeela abantu insambu elyo ne subilo. 
## Ubwina Kristu mu Africa bufwile bwaba enshila yamikalile. 
## Ukushinshimuna nimbeela ya bwikashi; Ubutungulushi milimo te cifulo. 
## Bushe icilonganino califumyapo imitundu? Bushe kwali ishafumu ishikalamba? 
## Fintu nshi ififuma mu Cebo cakwa Lesa kabili fintu nshi ififuma ku Lutambi lwa Basungu?” 
## Cali caku sonsomba apakalamba.
## Ngefyo cali panuma yakulongana kwantanshi ukwali mu South Africa mu 2004, 
## kuli nokuba icitabo icikabamo amashimiko yonse ukubikapofye na masambililo aya peelwe mutubungwe.
## Ngafintu amakalata ya bwite yasalangananishiwe, ukulongana kwaliko pa 26th September,2009 ne nshita ya 09.00hr.
## UKULANSHANYA AMASHIWI YA MUCIPINGO ELYO NA MAPEPO
## Mumashiwi ya kukoselesha aya mucipingo, 
## abakalamba abemininako icutungu ca ku Mikoti, muli ulu ulupapulo, 
## ba Obed Mwape babalilepo ukwibulula amatontonkanyo ya bakalamba (bacilolo) ba filonganino fya mapepo, 
## pamulandu wa milimo ukalamba uusangwa muli Mateo 28:19b. 
## Balangilile ukuti umwina Kristu onse uwasumina alitwa kukubombela Lesa mu kuipelesha na mukunakila. 
## Amashiwi ayengi aya kukoselesha yafumine mu bene Efese 4. 
## Kwali ukukonomesha pa fikomo ifi:-
## Ubwite bwa kumupashi
## Ubukabilo bwa kusambilila icebo ca ka Lesa
## Umutima wa nkumbu kabili uubelela uluse
## Ifyabupe fya Mupashi
## Ifyo umubomfi wa kwa Lesa afwile ukuba
## Ico tapali amepusho, inshita ya mapepo yapelwe ba miniti amakumi yabili. 
## Amapepo yashintilile pa milandu iyi:-
## Ukutotela Lesa pa milimo Umupusushi kabili Shikulu abombele umupwilapo pa Kalvari
## Ukutotela Lesa pa mulimo ukalamba untu atulashika.
## Ukutumbula ubunake bwesu cila muntu pakuti tufikilishe umulimo ukalamba.
## Ukwipusha Lesa wa maka yonse ukutubikamo imibele yali muli Yesu Kristu.
## Ukwipusha Lesa ukulenga abakalmba ba filonganinno fya mapepo na bambi mu Kitwe ukuilundamo mu kubila imbila nsuma.
## ICISHIBISHO
## Abepekenye uku kulongana, ba munyinefwe ba Chinika, ba suminishe abalesambilisha, ba Obed Mwape ukutwalilila. 
## Pali iyi nshita, ngabakangalila mukalamba, bapele icengelo pa bukabilo no bukankala bwa kukumanya akabungwe ka bakalamba ba filonganino. 
## Mukusupawila bacinkwile abaishile ku masambililo aya ukuti ubuyo bwa iyi milimo ya kulemba ulu ulupapulo ‘Natuleya’ te wa bakalemba mukalamba beeka pamo ne bumba ili bafwilishako lelo
makamaka ukuti abakalamba bafilonganino mu fitungu fyonse muno calo cesu, 
## na bena baikalamo batwalilile ukulanda na pali ifi:-
## Icimonwa ukulosha ku lupapulo
## Ishina lya ulu lupapulo
## Abalemba ifisangwa mu lupapulo
## Ukulembwa kwa ulu lupapulo
## Ifyo amabumba yabili, ilya bakalemba ne lya ba mpando mano, yaba.
## Na pakulekelesha, icishibisho no kulanshanya kwa aya masambililo kwaiminine sana pa:-
## KUSAMBISHANYA NO KUSHITISHA KWA LUPAPULO
## Pali ino nshita umukalamba uwimininako icitungu ca Mikoti alebomba no mulimo wa kwa kangalila pamo. 
## Eico, ici e cimicilenga tukumane ukuti abakalamba ba filonganino bamone no kusonta munyinefwe uwinga bula umulimo uwa bukangalila. 
## Kwali ukusuminishanya ukubomba uyu mulimo mu kulongana kwa bakalamba ukukakonkapo.
## Umulimo wa kushitisha ulupapulo, uli no kulungatana na ba kalamba ba cila cilonganinno, nelyo kapyunga umwaume nangu umwanakashi engasontwa ukulashitisha.
## Umuntu onse uuleshitisha ulupapulo akulabulamo K200.00 mu lupapulo lumo elyo no kutuma K2,800.00 ulwa lupapulo lumo ku mukalamba aleimininako icitungu elyo naena ali no kutuma shonse kuli kalemba mukalamba.
## Ifyo lupapulo lulesabankanishiwa elyo no kushitishiwa fifwile fyalembwa bwino pa fipepala ifyapangwa. 
## Ukufufunkanya indalama ku kalenga abaleshitisha ukukana pokelela ififwile ukusabankanishiwa.
## Icilonganino tacilesubilwa ukukana ampana ne filonganino fimbi, ukulosha ku misalanganishishe ne mishishitishe ya ulu lupapulo .
## Pa kutontonkanyakwa mifinine ya iyi ncito ya kusalanganya no kushitisha ulu lupapulo, icinabwingi ca tontonkenye ifyo cilefwaika imyendele isuma elyo ne cipao ca ulu lupapulo.
## Ico tapali imilandu ya kulanshanyapo na imbi, ukulongana kwapwile ne nshita ya 12:10hrs.
## Abasangilwe ku kulongana bali abakalamba ikumi limo na cine konsekonse (18), abafumine mu filonganino cine konse (8). 
## Ifilonganino fyaitilwe fyali ikumi limo na fisano (15).
## Ni nani uuli e mutwe wa lukuta? Abena Efese 5. 
## Lukuta nshi lwatumine Sauli na Barnaba? 
## Musumba nshi ukwafumine abakalamba balile pamo na Paulo?
## Ulukuta lupanda kabili ... ifya cine.
## Ni nani uwashimpile ifilonganino ifingi mu Cipingo Cipya?
## Bwafya nshi ubo ulukuta lwa ntanshi bwa shingwene nabo? 
## Nani uwaafwilishe Paulo ukulemba Kalata wantanshi ku bena Korinti?
## Musumba nshi umo Icilonganino cantanshi cayambile? 
## Ni kuli finshi umuntu apusukilamo? 
## Ni ku ... pa kutetekela. 
## Nibani abo tufwile ukupempula? Inshiwa na ...
## Icitabo icikalamba ica mwina Kristu
## Nani atumine Paulo ku kumona Kaisare? 
## Umubili wakwa Kristu ni cinshi? 
## Citabo nshi mu cipingo icilanda pa kutendeka kwa cilonganino ca ntanshi?
## Nibani bafwile ukukwafwilisha abakalamba ba lukuta? 
## Ni bani ababa pa mulu mu butungulushi mu Cilonganino citungululwa na Yesu Kristu?
## Ishina lya lukuta lwa citatu ukupokelela kalata ukufuma ku Mfumu?
## Lutampulo nshi ulwabutatu ulwa kufumishapo ulubembu pakati ka bena Kristu? Tuli no kweba ...
## Ni nani uuli cilibwe apo Icilonganino cakulwa?
## Nikwisa uko Paulo abushishe umulumendo ku bafwa?
## Lembeni amasuko ya mepusho ayali ku mbali mu tubokoshi. 
## Imilembele yakonka “Baibele”.
## Asukeni amepusho, ayali ku numa ya ili pepala, pakuti mutwafwe ukuwamya iyi magazine.
## Lembeni akeyala kenu.
## Lepuleni ipepala ukukonka umushilwa elyo mututumine ukushinta pa 28th Febr. 2010.
## Bushe muletipo shani palwa nkupo ipya?
## Muletontonkanyapo shani pa kakope kapya akaleimininako iyi magazine?
## Bushe icibemba caba shani mu mibelengele?
## Nga palwa ma Bible Studies yasangwamo muletipo shani?
## Nga pa ciputulwa ca kulanshanya caba shani?
## Bushe utusebo tupeelwa palwa ifintu ifyalekana lekana ificitika mu filonganino fyesu twaba shani?
## Bushe ilyashi liba mu tulengo mulalyumfwikisha? 
## Bushe mwalicitemwa ici ciputulwa?
## Bushe ifisangwa mu ciputulwa citila “Mukati ka Christian Brethren” filafwilisha?
## Bushe imishitishishe ya iyi magazine ku ncende mwikalila yaba shani? 
## Bushe mulakwanisha ukusendapo cila nshita?
## Bushe ukwishibikwa kwa iyi magazine ku bantu mu ncende mwikalila kwaba shani?
## Ni finshi ifyo mwingatemwishapo?
## Ukufushishako ilyashi elyo nefikope ifisuma, tacisakamike nangu mwalundako umutengo.
## Ibefye ififine yaba nomutengo umowine.
## Umutengo ubweleko panshi, elyo ibefye mu lulimi lumo.
## Isa iyo mwingatemwapo ukushita?
## “Natuleya!” ya mu cibemba ceka cekafye
## “Natuleya!” ya mu cingeleshi ceka cekafye.
## “Natuleya!” ya mu ndimi shibili, cingeleshi ne cibemba.
## Bushe mwalibala amubomfyapo mu cilonganino cenu Bible Study ili yonse ukufuma mu “Natuleya!”?
## Emukwai, yalitwafwile nganshi 
## Awe mukwai, tatulabomfyapo. 
## Bushe kuti mwatwebako ifyo mucinjishe pa mulandu wa kubelenga iyi magazine?
## Awe mukwai, tapalaba. 
## Ni banga abantu abo mwaishiba ababomfya “Talktime with God”? 
## Ciputulwa ce lyashi nshi mwatemwishishepo mu 2009?
## Bushe namukwatapo fimo ifyo mulemona ukuti filingile ukubamo?
## Mulandu nshi bambi tababelengela iyi magazine? Fintu nshi ifyo tulingile ukubombelapo pakutila twingabapyungila bwino?
## Bushe pali fimbi ifyo mwamona nangu ifya kulandapo?
## Ni mwebo banani?
