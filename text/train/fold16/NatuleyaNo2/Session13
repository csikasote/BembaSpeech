## Bamunyina ba Simon Banda inkombe iitwafwa apakalamba kuli iyi seminar balolekeshe pa mulandu wakwampana pakati kamusambi nakafundisha. 
## Ba Francis Chola balolenkene no mulandu wabukabilo bwa musambi umucece. 
## Ba Peter Chomba balolenkene no mulandu wa buyo bwa busambi. 
## Ba Levy Chibu Kasoma balolekeshe panshila yakubombelamo ubusambi elyo bamunyina ba Stephen Kaunda balolekeshe pamulandu wakusakamana umulimo twapelwa uwa kulenga abasambi.
## Mu cungulo twalekwata ukwikala mu mabumba ukwesha ukupituluka mu mashiwi twacisambilila.
## Ukupalwa kwesu takwali fye mu masambilisho yeka yeka ala na mwisenge naba bwananyina pantu lyonse ilyo tulelya ninshi tulelandapo nefibusa twamonene nafyo akale.
## Ukwisa kunyimbo awe mukwai caisha no mwana.
## Lekeni mushimikileko ulwimbo lwaishileba pamulu.
## Ulu lwimbo lwaletelwe na munyina Ficita Lesa Chitika.
## Munyina nga aima alepundafye ati amapi amapi ekutatula ati nokuti: “Fyaba Yahwe nga fyamuntu nga nalileka akale” - awe mukwai nangu umuntu alefwaya ukushipula kwima. 
## Ulu lwimbo lwalepela ubunte kuli fwebengi mufintu twapitamo nokusanga ifyo cine nga fyamuntu nga kale twaleka ukubomba umulimo wakwa Lesa. 
## Lelo tulanguluka pakulolesha ku mwine wa mulimo ati awe natushipikishe.
## UKUCITA LAUNCH MAGAZINE
## Cimbi icacitike kuli uku kulongana cakutila kwali ukucita launch “Natuleya!” magazine pabushiku bwapali Cibili. 
## Aba mukabungwe kaletungilila iyi magazine bapeleko abantu 20 ukubelenga pakuti bengesa pelako ubunte bwa fyo balemona magazine. 
## Awe mukwai kwali ama bunte ayakutasha Lesa pakuti naifwe nomba ba CMML twaikwatila magazine yesu .
## Ba Simon Banda mukulandapo babalile ukulondolola ifyo batwafwa ukukana belesha ukubelenga impungu sha banesu bante. 
## Elyo batile ukulesha abantu ilyo tamubapekanishishe fimbi cifilwa filwafye eco batile apo nomba kwaba ili shuko namukutwafwa ukufuma mukubelenga impungu nayambi ama buku yabipa kuti
kwaba mumutande pantu natukwata ifya kubelenga.
## Mpeleniko insambu sha kumukoselesha ukushita iyi magazine. 
## Ba Editor ba munyina ba Vedder balondolwele ifyo nga cakutila abantu abengi balashita iyi magazine, ninshi kuti kuleba ukupekanya ayengi sana; 
## neci cikalenga ukubwesha no mutengo wakushitilapo iyi magazine. 
## Kanshi natucincile ukulashita cilanshita ilyo yafuma.
## Mukwai pambi tamwishibe iyi magazine yakulalembwa panuma ya myeshi ibili. 
## Mu bwipi kutila mu mwaka twakulakwatamo ama magazine mutanda
## AMA FYA
## Nakabila ukulekelesha no mulandu abana bakwa Lesa batontonkenyepo palwa kwafwa incende tukumaninapo Samfya Bible School. 
## Kwali ukumona pabwafya bwa fimbusu ifyo taciweme ukukwata ifimbusu fya kubomfya amenshi ilyo amenshi tayasangwa cila nshita. 
## Kanshi abana bakwa Lesa batontonkenye ukumona inshila bengafwilamo.
## Panuma yakupelulushanya ukwingi twafikile mukutila tufwile tukabikeko ifimbusu ifyo beta ati VIP.
## Mukubomba pali uyu mulandu twatile cila centre iyaishile nabo bonse abakomfwako pali uyu mulandu bakasangwileko cement yakubomfya. 
## Cila centre kushita pocket ya cement imo. 
## Nga kutali mwikala kuti mwatuma indalama nangu mwaleta kuli ba Mirriam Nkandu abasangwa mu Bookshop yapa Samfya Bible School nangu mwatuma kuli ba Principal.
## Twakwete inkombe shimo ishaipele palwabo ukushita cement. 
## Ba munyinefwe na bankashi bamo batilefye bakashita beka. 
## Ba Njeleka centre mukulanga ukufina kwa mulandu bapeleko K50,000 palya pene.
## Lipepo lyesu ifyo ifimbusu uyu mwaka tukakwata ifya kubomfya nangu takuli amenshi.
## UKUSONDWELELA
## Seminar iyi ukubako nimwe ukwisa no kwisa isanshamo mumilimo yonse. 
## Namwebashaishile uno mwaka namulalika ukwisa muli uyu uleisa. 
## Mwilalaba mulungu wakulekelesha uwa mu January cila mwaka ninshi awe tulepalwa. 
## Namwe bonse mwebaletuma amalamya nokulanga ukuba bonse capamo tulemutotela apakalamba.
## Ukutasha kwesu kuti kwaba ukwafye nga nalabako abatwafwilisha ku ndalama. 
## Na kabili kuli ba Samfya Bible School awe teti tupende ifintu ifingi ifyo mutukutamo. 
## Lekeni Ipalo lya mwine lingalaba naimwe mumulimo onse untu mulebomba. 
## Noyu wine mwaka tuli beni benu mukwai mwitendwa mumulimo mwapelwa.
## Mukulekelesha tulefwaya ukumutotela mwe basha banandi muli Shikulu pamulandu wakupimpa kwenu nokufwaya ukupyungila Lesa cila nshita. 
## Twalilileni ukubomba nokuba no mukosha mpaka akasuke esa.
## Ibukisheni ifyo ukubomba kwenu tekwafye muli Shikulu; 1 Korinti 15:58.
## Lesa wa Maka yonse atwafwe bonse mulubali ululi lonse luntu tulemupyungila.

