## Fulwe aleendafye panono panono.
## Alifye umunono. 
## Ilyo aleciluka umusebo nalepita ukuya ku Mpika.
## Elyo kwashelefye kwempe nga nalimunyantile.
## Lelo motoka wandi mukalamba tali bwafya kuli ena. 
## Tatendeke ukubutuka iyoo. 
## Ena eco aishibe cakuti: “Nincingililwa. Icipanga candi cilencingilila.”
## Pamo nga Dabidi. 
## Ilyo balemutinya kwipaka ilyaleitwa Galiati, aliwapama ukufikapo: “Nincingililwa. Lesa wandi nancingilila.” 
## Beleneni ukwamba pe bula 4 icalengele uyu mulumendo ukuba uwampamfu!
## Incende imo pa ncende ishalekeleshiwa mu bwikashi bwa cilonganino ni ncende ye senge.
## Nangula tukumana cila mulungu, ilingi line twisafye pamo lelo te senge icine cine. 
## Shikulu wesu Yesu Kristu atile, “ukupitila ukutemwana umo no munankwe, eko abantu bonse bakamwishibila ukuti muli basambi bandi.”
## lyo abena mupalamano benu balolesha pa nkuta mu musumba nangula mu mushi mwikala, 
## bushe baleishiba abali abasambi abene bene abakwa Yesu Kristu ifyo baba? 
## Te kupitila mu fyo twasuminamo nangu mu fikulwa fyesu nangu mu fyatantikwa lelo ukupitila mu citemwiko cesu emo twishibikilwa. 
## Belengeni ukufuma pe bula 11 pafyo cilonganino cenu cingaba icilonganino ca bena Kristu icine cine!
## Uno muku muli iyi magazine mwalasangamo ukuti fintu fimo naficinjishiwa.
## Tulesubila ukuti mwalasekelamo mu kubelenga kwenu, elyo no kutila Lesa engamukuula no kumukoselesha konse uko muli. 
## Elyo nga cabefyo mwibukishe ukuti na umbi umwina Kristu nga imwe alekabila ukukoseleshiwa kumo kwine. 
## Mulangisheni iyi magazine. 
## Landeni nankwe pafyo mwasangamo, elyo landeni na Lesa palwa uyo mulimo.
## Bushe kuki wacita shani nga cakuti umwina mobe afwa, balupwa basuminishanya ukukupyanika nelyo iwe taulefwaya?
## Bushe kuti wacita shani nga cakuti abakalamba ba ncito yobe balefwaya ulecita ubucenjeshi 
## kabili bakutinya ukukutamfya incito cibe pa ng`anda naukwata bana basano abalekabila ukulya pamo no kusambilila?
## Natutile pa cilonganino paisa umuntu kukupatikisha ukuti bonse balelandila mu ndimi. 
## Bushe kuti waita shani iwe pamo nga mwina Kristu nga cakuti abena Kristu bamo batontonkanya ukufuma mu cilonganino panuma ya kutunganyo kutila intungulushi tashilebombela mu mushilo?
## BUSHE UCITA SHANI NGA CAKUTI MU MWEO OBE MWAISA ICINTU ICAYAFYA?
## Ukulengwa umwenso
## Ifi efyo cali mu nshiku shakwa Shauli.
## Aba Pelishiti balishile nakabili ne fita fyabo.
## Cila bushiku aba Pelishiti baletantamika abashilika babo pa lupili no kulatinya abena Isreali lubali lumbi. 
## Pa nshiku amakumi yane! Abena Isreali balishibe ukuti bali no mulimo wakucingilile ndupwa kabili balishibe ukuti muli ubu bulwi kuti mwafwa ifita ifingi. 
## Lelo aba Pelishiti balilolele nganshi! Batompwe bakwa Shauli na bantu bakwe bacucutike nga pali kapashi! 
## Icabakalipishe cakuti: Ipaka lya munkambi ya ba Pelishiti ilyalepele mikono mutanda na citika, 
## lyalifwele fyanso fya bulwi lyaleisa pa ntanshi cila nshita mukutinya no kutumfya abena Isreali.
## Lyalebasonsomba ukutuma umo uwakulwa nalyo pakuti uwacimfya ninshi apokolola icalo cakwe. 
## Imfumu Shauli tayasangile nelyo umo pa bantu bwaiko uwingeminina mukulwisha no kucimfya cilya cipondo pantu bonse bali no mwenso.
## Eico balelolela ukumona icalakonkapo.
## Ifi efyo tucita ilingi, tefyo fine? 
## Pali ubwafya, lelo tatulefwaya ukububombelapo – eico twalolela. 
## Ilingi tabuipwisha ubwine, lelo bulakulilako. 
## Pamo nga fintu cali kuli Shauli na bantu bakwe ukulolela panshiku amakumi yane, 
## ukwabula ukutuusha kwine kwine, 
## no kololola ifilundwa fya mibili yabo, 
## lelo namisango yakulaba nenuna, 
## yalibanashisheko. 
## Yali ninshita yakusakamikwa.
## Cinshi cali no kukonkapo?
## Bushe ubwafwilisho bwali no kufuma kwi? 
## Kuti kwaba ukutontonkanya ukuti nalimo umuntu uwingafwilisha mu bulwi alamonekela apa.
## Nomba, twilaba ukuti aba bashilika ba mu bena Isreali tabali fye “babomfi bakwa Shauli” ngefyo Galyati alemona. 
## Iyoo, aba bali “mulalo wakwa Lesa wa mweo” 
## Kabili uyu Lesa alacite finjelengwe ilintu abantu bakwe bapelelwa. 
## Ena ico alefwayafye apa muntu uwamucetekanya mukumona ifintu uwingamona pamo no kucetekela Lesa na maka yakwe ukucila ukutiina umuntu walukakala.
## Kabili Lesa alisangile umuntu wa musango uyu – umulumendo uushaishibikwe, uushasambilishiwe mu fyabulwi kabili tali munkambi.
## Umupusushi uwaibela
## 1 Samwele 17:12 itwebo kuti uyu mulumendo we shina lya Dabidi ali mwana wakwe Yese. 
## Mukwipifya, ali ni kasuli, uwasulilwe kuli bamunyina, balemubomfwa nga kacema nelyo uwakutuma kabili tali ne mimonekele iisuma. 
## Lelo Lesa amusalile ukuti atumwe ku ncende ya bulwi no kulengo kuti afike mu nshita Galyati aletumfya no kutinya abena Israeli. 
## Ilyo umulumendo afwailishe ukupitila mukwi pusha pa calecitika. 
## Elyo aipeele kukulwa ne paka lya muntu lilya. Efyo aipekenye, alwile no kucimfya ulya mulwani ukubomfyafye ilibwe limo. 
## Te pa busuma! Natumone bwino. 
## Bushe cinshi calengele uyu mulumendo ukukwata amaka.
## Icintu icantanshi cakuti:
## Dabidi alisakamene abantu bambi
## Nomba Dabidi aleya no kubwela ukufuma kuli Shauli no kuya kukucema umukuni wakwa wishi ku Betelehemu”.
## Nelyo ali acili umwaice, alishibe fintu alingile ukucita. 
## Aliipeeleshe ku kutandalila imfumu iyali ne filubo no bukali kumulandu wa cimupashi icakowela. 
## Alelisha amasese pa cinso ca mfumu iyakwete ifyanso ifyo limo limo pamulandu wa kulwala, yalelashilako abantu baiko abali mupepi. 
## Lelo Dabidi ena aleba mupepi mukuipyungila. Ali uwamucinshi ku bafyashi bakwe kabili ali uwacishinka mukubasungila ifitekwa.
## Bushe ulatontonkanyapo pamulandu wakucimfya amafya ayakalamba, pamo ngo kucimfya abalwani bakwa Shikulu no ukupanga icongo cabukacimfya? 
## Kuti watendekelafye pakusakamana abakalamba. 
## Afwilisha abafyashi bobe ukupitila mukubapangila ilinga lyakusungilamo inkumba pamo no kubatwalilako amataba ku cisankano. 
## Afwilisha intungulushi sha mu cilonganino pamo na mu mushi wikala.
## Nalimo kuti cakutendusha, lelo iyi e milimo iyalengele Dabidi ukusoselwe cisuma.
## Kumfwa, nga cakuti ulefwaya ukucimfisha ku fyanso fyabulwi ukubikapo no kusansabikwa pamo nga bamunyina bakwa Dabidi mu mulalo wakwa Shauli lyena ukafilwa ku mulandu wa mwenso ilintu umulwani akafika. 
## Tawakashipikishe nakalya.
## Dabidi talefwaisha ubu bulwi
## Mukati ka cilonganino cobe, mwaliba abantu abalumbulwa mu fyakupusana na banabo.
## Konse kuntu basangwa balakwata ifyakupusaninapo nabanabo. 
## Nelyo bengofwika abamushilo tabaiminina nga Dabidi, lelo baba nga Galyati.
## Galyati alefwailisha ubulwi (ukufika pa nshita alashilwe ilibwe ...). 
## Lelo Dabidi atuminwefye ku bulwi ukupitila mu kumulondolwela ifyalecitika.
## Nga cakuti ubwafya pamo nge nkalamo nelyo bele asansa umukuni, lyena alelwa. 
## Talefwalisha ubulwi. 
## Leka cibe ukutila ilintu wasangwa mukupusana na bantu bambi, te iwe ufitendeke.
## Nelyo Lesa alacita ubulwi ilintu kasebanya alefwaya ukonaula abena Kristu, aba ni Lesa wamutende. 
## Ulingile ukulaba pamo nga Dabidi, tekwesha ukupalana na Galyati!
## Dabidi aipwishe amepusho pakuti omfwikishe ifishinka pali bulya ubwafya
## Nga cakuti waumfwa palwa bwafya, camano ukufwailisha (v 26,30). 
## Bantu nshi bambi abeshibe nelyo kulumbulwa muli ubu bwafya? 
## Bushe balandilepo shani? 
## Bushe fintu nshi fingafuma mu musango twalasendelamo ubu bwafya? 
## Bushe abantu abali muli ubu bwafya baletontonkanyapo shani? 
## Ilingi, cisuma ukwipusha amepusho pa mulandu wa bwafya mu kukonkana ne lyashi ilyo taulapeela ubwafwilisho.
## Dabidi amwena muli bu Lesa
## Elyo Dabidi apalanya ifintu aumfwile ukupitila mukwipusha abantu ne fintu aimwenene umwine.
## Pamo nga Shauli Dabidi amwene ipaka lileisa ku mulalo wa bena Israeli kabili lyalebatinya no kubatumfya. 
## Dabidi amwene ili paka muli bu Lesa ukuti mu Pelishiti ushasembulwa. 
## Ici calolele mukuti ili paka talyali mukati ka cipangano cakwa Lesa na bantu bakwe.
## Talepelelafye pakusalula bashilika ba calo, lelo alesalula bashilika bakwa Lesa wa mweo.
## Ekutila ni Lesa umwine Galyati aletumfya. 
## Uyu mutumfyo euntu Dabidi aletila “lisebanya.”
## Tacipelele fye pa bwafya lelo musebanya! 
## Lesa wayaba bashilika kuti atwalilila ukutumfiwa pa myaka iyingi. 
## Ico tacilingile!
## Dabidi aishibe ukuti calekabilwa ukucitapo cimo pakuti bu Lesa bumoneke.
## Kwaliba inshita isho umuntu engafulumuka ubwafya, ne nshita isho umuntu engasuula, kabili kwaba ne nshita isho umuntu alingile ukulolenkana no bwafya. 
## Pali iyi nshita Galyati alesaalula Lesa, umucinshi no bukata bwakwa Lesa fyalepontelwa. 
## Dabidi aishibe icalingile ukucitwa, no musango alemwenamo ifintu wamulengele ukushininkisho kuti ifishingacitwa fyali nokucitwa pantu LESA ali kulubali lwakwe. 
## Nga cakuti twamona bwino bwino, lyena tulekulwa bwino!
## Dabidi talwele na bamunyina ilyo balemukanya 
## Inshita shimo bamunyinefwe balaba bwafya. 
## Ilintu wafwaya ukucita icintu cimo pa lukuta na pang’anda bena balafulwa, nelyo kutwishika amaka yobe elyo no kulanda ifibi pali iwe. 
## Nga muli bena Kristu ababombesha, ndesubila calimucitikilapo naimwe.
## Pali fye ifintu fibili. 
## Nalimo kuti waumfwila bamunonko nangu kuti watwalilila ukulolenkana ne cintu ulefwaya ukucita. 
## Na Dabidi asalilepo kulolenkana ne cintu alefwaya kucita. 
## Limo limo kuti umuntu acetekelafye ukuti icibwesha icisuma cikamoneka mu milimo yakwe, kabili inshita shimo tulingile ukucetekela ukuti Lesa abashinina ukuti natuyana. 
## Nangula cingaba cakuti uli umwaice nga fintu Dabidi ali, abantu kuti batemwa ukumfwa kuli iwe ukucila kuli munonko umukalamba. 
## Eico, bika amano ku mulimo untu Lesa akupeele ukwabulo kusakamana abantu bacilandelande.
## Dabidi asenda ulutampulo lwakucita nokuipeelesha
## Abantu abengi balatemwa ukukokola mukulanda pamo no kupekanya inshila yakucimfishamo amafya - elyo balekapofye. 
## Ifi, konaula inshita na maka. 
## Nga cakuti taukwete umutima wakubomba pa bwafya cisuma ukwikala tondolo no kutalukako. 
## Tulekabila ukukwata abantu abengi ababa nga Dabidi. 
## Tulingile ukusupila icilambu nga fintu Dabidi alesupila.” ... 
## Lesa aba kalambula wa bamufwayafwaya aba Hebere. 
## Te mulandu no musango we lambu tuli nokupokelela icikankala cakutila ico cilambu cikaba icayana. 
## Lelo icalelenga Dabidi ukupamfiwa pakuya mu bulwi te cilambu iyoo ni pamulandu wakuti ulya mu Pelishiti “alepontele milalo yakwa Lesa wa mweo”. 
## Alifililwe ukutwalilila ukutamba pamo no kumfwa iyi miponto. 
## Eico afwaisha ukuipeela kuli ubu bulwi.
## Pamulandu wakuti muno calo cesu mwaba abantu imyanda iyingi abashibelenga icebo cakwa Lesa, cilafwilisha umulwani wesu, Ciwa. 
## Bushe ulecitapo shani pa mintapendwa ya misepela iileendauka ukwabula icakucita nelyo abakubasambilisha pafya bwikashi, ukwabula icakumwenako no buyo. 
## Aleita ati, “ISENI” ilintu abena Kristu ba muli cino calo balelondolola pamulandu wakupokelelwa kwabo kuli Lesa. 
## BUSHE UCITAPO SHANI?
## Dabidi ali nobutantiko bwa lubuli alecimfya Inshita shimo cilasekesha pakumfwa ku misepela iyasambilila icebo cakwa Lesa. 
## Shilalanda nobututulume pa nshila shonse isha kucimfishamo, lelo tashilakwatapo ne fibala ifyakufuma nangu ifilelangisha ukuti nishikacimfya.. 
## Nelyo Dabidi tali mushilika uwakanshiwe, alikwete ubwishibilo pa bulwi.
## Kumfwa bashilika abasambilile fya bulwi balifililwe ico amatontonkanyo yabo tayali pali Lesa!
## Cacine, umuntu uwasambilila icebo cakwa Lesa mwi sukulu, kuti aafwilisha mu mulimo wakwa Lesa nga cakuti amatontonkanyo yakwe yali pali Lesa. 
## Tulumbanye Lesa pamulandu wakukwata basambilila icebo mu masukulu! 
## Natubombele pamo nabo, lelo twisuula abashasambilila icebo cakwa Lesa mwisukulu, abo abacishibila ukupitila mukwenda na Shikulu.
## Nalimo inshila babombelamo kuti shaba nge shakwa Dabidi. 
## Nalimo imimonekele yabo kuti yaba iyabipa iyishayemba, twisuula pantu kuti limbi ebasontelwe na Lesa kukupokolola abantu.
## I cintu cimbi cakuti: Bushe nga cakuti Dabidi tatendekele ukulwa kwakwe ilintu ali eka mumpanga nga alwile shani na Galyati pa cinso ca fibusa na balwani bakwe? 
## Katulelunda kuli Moses, Dabidi, Yohane, Yesu, Paulo na bambipo - nokuba abantu bakwa Lesa apo tatulatendeka ukubombela Lesa mu cintu bwingi.
## Dabidi aishibe intulo ya maka yakwe: Shikulu 
## “Iwe waisa kuli ine no lupanga ne fumo na kalifumo, lelo ine naisa kuli iwe mwishina lyakwa Yehoba Lesa wa milalo, Lesa wa mitande yakwa Israel uo wasebanya.
## Ubwa lelo Lesa alekupela mu minwe yandi”. 
## Ubusuma bwa citetekelo cesu bwakuti cashintilila pali Lesa, kabumba wa mulu ne sonde, uwamuyayaya, uwa maka yonse kabili uutusakamana! 
## Tatulingile ukucetekela mu fintu ifyo twingasenda ne minwe yesu, lelo tucetekele muli Lesa uutulela. 
## Dabidi taisansabike umwine, lelo aicefya no kulango kuti ukucimfya kwakwe kushintilile pakubapo kwakwa Lesa, uushimoneka lelo mucinecine epo aba.
## “Yehoba apuputula balanda, awisha babifi basuka bashibwa panshi”
## Dabidi taumfwile nsoni pa fyanso akwete 
## Bushe ababomfya malegeni bantu bamusango shani? 
## Ilingi line baice, bamalonda pamo na bakacema. 
## Nga uulabomfya ilegeni ulesuminisha ukuti uli wa mwibumba limo pali ayo.
## Tekuti cikulenge insoni mu mushi waba, nelyo uli na banobe ukubomfya ilegeni. 
## Lelo ilyo wafika ku ncende ya bulwi ukuli abantu abengi ukufuma mu fyalo ifya lekanalekana, ne mfumu ilekutamba – walacita shani?
## Abantu abengi pali ndakai kuti batemwa ukuya ku bulwi ne fyanso fine fine, pakuti tabamoneke abatumpa. 
## Tulingile ukusambililako kuli Dabidi ifyo alecankilwa mu fintu Lesa amupeele.
## Abomfeshe bwino bwino icanso icintu akwete pantu eco aishibishe.
## Nelyo twingafwala bwino no kukwata cipingo ca Cingeleshi, tatulingile ukuibisha pantu abantu bakatwishibile
## ku fintu tulelanda. Nga cakuti twaishiba bwino ululimi lwa Cibemba, tulingile ukulanda no kulembela mu Cibemba. 
## Nga cakuti tapali fisolobelo, tulingile ukubomfya ifintu Lesa atupeela pamo nga bapwapwa na mashiwi ayasuma!
## Dabidi aiteyenye bwino bwino
## Elyo Dabidi eba ati, “Inshita yakulanda yapwa, nomba natutendekeko ukuya. Loleleni panono, nifinshi filefwaikwa?
## Nalabomfya amalegeni, kanshi ndekabila ilibwe. 
## Cawama ukufushako epali nshimulashile pakubomfya ilyantanshi.
## Bushe nikwi ningafumya? Ayasuma kuti yasangwa ku kamana. 
## Cilefwaikwa ukuyabika apayanguka pakubula pantu takwaba inshita ikalamba.”
## Ifi efyo Dabidi acitile pakuipekanya cacine, Lesa ali nankwe, lelo tacilepilibulo kuti ali nokuleka ukucita ne fintu ifyali mu maka yakwe.
## Nga cakuti uleya mukulanshanya ulingile ukutontonkanya pa “mabwe yasano” ayengakwafwa. 
## Kabili cisuma ukwishiba amalembo walayabomfya na mepusho yakwipusha pamo ne filangililo. 
## Kumfwa nga cakuti uleya mukulanda na bakalamba ba milimo pa mulandu wa bwafya bumo, cisuma ukwipushako abena Kristu bambi ifyo bacitile. 
## Nga cakuti uleshimpa ulukuta mu mushi umo, cisuma ukutontonkanya pamulandu wa bantu abakutungilila pamo na bengakucingilila elyo ne nshila yakubililamo Imbila Nsuma. 
## Mu ncende shingi ababomfi bwakwa Lesa balabacimfya ico bacita ifintu ukwabula ukuipekanya ukupitila mukutontonkanya.
## Dabidi nakwata ubuyo muli ubu bulwi
## Cacine, Dabidi alefwaya ukucimfya. 
## Lelo mulandu nshi?
## Alikwete ubuyo nabumbi ukucilafye pakucimfya
## Pakuti isonde lyonse likeshibe ukuti mwaba Lesa mu Israeli”
## “No lukuta ulu lonse luleishibo kuti te kulupanga kabili te kwifumo Yehoba atulila, kabili ubulwi bwakwa Yehoba!”
## Dabidi aishibe ukuti ubulwi bonse muli bumupashi butambwa na mabumba yabili.
## Isonde, ekutila abantu abashaishiba Lesa pamo na shibo kasebanya 
## Na bantu bakwa Lesa
## Ukubapo kwakwa Lesa kuntu abashamwishiba balingile ukusambilila kuti kwaliba Lesa wakwa Israeli. 
## Lesa akeshibilwa mu kucimfya kwesu. 
## Ecalenga ifwe fwe bantu bakwe tulingile ukusambilila inshila uyu Lesa apusushishamo. 
## Tulingile ukusambilila ukuti ifintu ifyo Lesa engacita tekuti tufyelenganye. 
## Kuti cawama ukulanda pamulandu wa kucimfya kwale kwale ne nshila fyacitikilemo pantu emo twingeshibila ifyo Lesa abomba.
## Tatulingile ukulaloleshafye pa mafya yantu tuli nayo lelo tuloleshe na ku fintu ifyo twafililwe mu nshiku sha kunuma.
## Ifuntu ifyo twafililwe ukucita muli bumubili kuti twafipilibula fibe ukucimfya ukukalamba nga twasambilila ukuficita muli buLesa mu nshita iileisa. 
## Ifi efyacitike kuli Yesu pa capindama kabili efyacitike kuli Dabidi. 
## Efingacitika na mu mweo obe!
## Dabidi takokwele
## Nga cakuti fyonse ifi fyacitwa, tekuti kube icakulolela kabili. 
## Dabidi alilekele ukutontonkanya pali bumunyina bwakwe nelyo pa busanso ubwingamuponena. 
## Ecalenga abutukile ku ncende ya bulwi kukukumanya Galyati. 
## Alwile mukuicetekela no kwipaya icilwani.
## Mupashi wa Mushilo alapilibula ifintu
## Bushe abashilika ba mu mulalo wakwa Shauli nga balicimfishe? 
## Pali ubupusano pali Dabidi nabena. 
## Dabidi alisubilwe ukuba imfumu ya bantu bakwe mu nshita sha kuntanshi kabili ukufuma bulya bushiku Mupashi wakwa Lesa ali pali wene mu maka. 
## Dabidi akwete amaka ya bu Lesa muli wene, e Mupashi wa Mushilo wine. 
## Ecalengele ukuti abe uwatekanya ilintu ili paka ilyalepele mikono ibili na citika lyalemususha pamo no kumutipa. 
## Ecalengele ukuti atonte bwino ilekeni nelyo ena aiminine apalungatene ne fumo lya mulwani wakwe. 
## Kabili ecalengele ukuti amwene ubu bulwi mu mimwene ya bu Lesa. 
## Pamulandu wakuti ali uwasubwa na Mupashi wa Mushilo, tacamwanshishe ukulwa bulya bulwi.
## Uwatetekela onse alisubwa kukuba imfumu Nga iwe? 
## Bushe epapelela amatontonkanyo yobe ayakuba kacimfya mu bulwi bwakukana ulubembu na wishi waluko, kasebanya? 
## Nakalya! Inshita shalipilibuka. 
## Mu Cipingo ca kale Mupashi wa Mushilo aleikalafye pa ntungulushi ishalesontwa. 
## Lelo Shikulu wesu Yesu Kristu apeela cila mwina Kristu Umupashi wa Mushilo kukuba icanso nangu icakutucingilila fwe bonse, 
## umo umo. 
## “...Umuntu nga abulwo Mupashi wakwa Kristu, wene te mwina mwakwe iyo” 
##(. “.....Muli uyo kabili ilyo mwatetekele mwakakatikwe Umupashi wa Mushilo uwalailwe ico ecikatilo ca bupyani bwenu tusuke tubukwate kukutashiwa kwa bukata bwakwe”.
## “Awe uuleikashisha ifwe na imwe kumo muli Kristu, kabili uwatusubile, ni Lesa kabili wene ewatukakatike no kutupelo Mupashi mu mitima yesu ecikatilo”. 
## Paulo alelondolola apabuta ukuti: Nga cakuti umuntu atetekela Yesu Kristu ukupitila mu kupilibukila kuli Lesa no kuba umwana wakwe, alapokelela Mupashi wa Mushilo ukufuma kuli Lesa. 
## Mupashi ecikatilo cakuti uyu muntu, bushiku bumo akapokelela citebo cakwa Lesa na bamushilo bambi pamo na Yesu Kristu Shikulwibo. 
## Paulo alelumbula ici ati ‘ukusubwa’ na Mupashi wa Mushilo. 
## Elyo twashininkisha ici, ecakutulenga ukwingila umwasansama kabili mu bwite ubwaibela, pamo nga fintu calemonekela mu kusubwa na mafuta mu Cipingo ca kale. 
## Ca cine “twalilengwa ukuba imfumu kabili bashimapepo kuli Lesa wesu, kabili tukaba no bufumu pesonde. 
## Naifwe twalisubwa pamo nga Dabidi, lelo inshita ya kuteka kwesu icili tailafika. 
## Pamo nga fintu Dabidi atekelwe na Shauli tucili tulecula mu buteko bwakwa kateka wa pano isonde, uulecusha kabili aleesha ukulofya bantu abalekonka Shikulu Yesu mu cine. 
## Lelo Mupashi wa Mushilo ali muli ifwe kabili nga cakuti tuli nao ninshi natukwata intulo ya maka yonse na mano yantu tulekabila kukulwa ubulwi ubuli bonse mu myeo yesu.
## Lweni ubulwi mukwete!
## Bushe bwafya nshi mukwete pali ino nshita? 
## Bushe kuli ulukuta ululepatikisha ifintu baishiba pakati kenu? 
## Bushe kuli umuntu uwasambilila uulemucinga mu mulimo Lesa amupeela? 
## Nalimo kuli Øanga iilemubuka iilefwayo kumupeela umulandu pamo na matipu? 
## Nalimo ni pa lupwa balemupatikisha ukucita icintu icabipa ico intambi shilesuminisha? 
## Bushe kuli umuntu uuleipatikisha mu cupo cenu pakuti amulekanye?
## Nalimo namukwata imifwaile ya bubifi mu mutima wenu iingabwesha ukupimpa kwa kubombela Shikulu panuma?
## Muli shino nshiku, amafya yaleishila mu misango iya lekana lekana. 
## Mu misango yonse kasebanya esa uwakakata no kutinya.
## Lelo wilaba ukutila, ipusukilo lyakwa Shikulu lituntukila ku ntunga uko tatuleenekela.
## Kabili mwilaba ukuti Lesa kuti atemwa ukubomfya bantu nelyo bali misepela kukupokolola bantu bakwe. 
## Tube abaipekanya! Nga cakuti taulaba umwana wakwa Lesa, tekuti ucimfye. 
## mukaba pamo nga bamunyina bakwa Dabidi. 
## Suminisheni ukuba mu lupwa lwa Mfumu – abasubwa no kukakatikwa na Mupashi wa Mushilo – elyo fyonse fikamuwamina. 
## Moneni ukuti mwaumfwa ilyashi lyonse. Moneni ukuti mwaitenya bwino.
## Moneni ukuti muli abatonta amano yenu pali Lesa, pa maka yakwe na pa fyakufikilisha fyakwe. 
## Shininkisheni ukuti mulelwisha umulwani, te bamunyinenwe. 
## Elyo nomba: LWENI!
## Nomba, Dabidi talelwa amabulwi yonse. Kwaleba inshita isho calelingafye ukufulumuka. 
## Tukabelenga palwa ishi nshita umuku uukakonkapo.
## B ushe cilonganino camusango shani ico mwingalondolola nga cili no bumi? 
## Mu Milimo ya Batumwa tulesanga ifyo icilonganino icingalondololwa nge cilonganino ca bumi: Mu cipande ca bubili tubelengamo ifintu ifyo baibimbilemo.
## Bakwete ukuipeelesha abene ku kusambilisha kwa batumwa na kwisenge mu kumokaula umukate na mukupepa. 
## Muli uku kulemba twalalanda pesenge nge cishibilo ca cilonganino icili no bumi. 
## Pakuti cingaba icakutwafwa ukumfwikisha imibele ya cilonganino, tulekabila ukwasuka amepusho yakonkapo:
## Isenge ninshi ?
## Ninshi isenge lyabela ilikankala ?
## Cinshi cingamulenga ukukwata isenge ?
## Nibani abatetekela bafwile ukulakwata isenge capamo ?
## Musango nshi mwigalacitilamo isenge ?
## Fintu nshi fimo ifikanya isenge ?
## Isenge lishiwi libomfiwa lyonse lyonse mu bwina Kristu.
## Kabili amabumba ayaikwatila mwishina lyabo ishiwi lye senge. 
## Nga mu cilangililo kuli ibumba ilitwa ilino ‘isenge lya bakatangata abena Kristu’nabambi betwa ’Isenge lya basambi abatetekela mu Zambia’.
## Na imwe bene kuti mwaishibapo amabumba yamo ayainikwa peshiwi lye senge.
## Caliba ukumfwa, umuntu asosa ati ‘Ndi mu nshila ya kuya kwisenge.’
## Bambi kuti basosa ati, “Twakwete inshita isuma iye senge! 
## Bushe bapilibula cinshi? Iyi milimo ipeela inshita ye senge. 
## Lelo taipeela ubupilibulo bwe senge. 
## Mu nshila imbi kuti yatulufyanya ukutontokanya ukuti isenge kulongana capamo.
## Kwaliba inshila ishingi muntu ishiwi libomfiwa ukufuma ku bupilibulo bwe shiwi kwati kukwata fyuma capamo ifya kwakana. 
## Emulandu wine abo ababa mu makwebo na baba mufyabwikashi atemwa amabumba ayabukapepa bengaitila abene nge senge ukushintilila pa bupilibulo bwe shiwi lye senge ngantilila fintu lilesontelela kukwakana fimo ifishibikwe.
## Inshila Icipingo cibomfeshamo isenge cipilibula fintu batetekela bacita ukufuma ku kutemwa kwa mumulu ukwisusha nangu ukwingesusha imitima yabatetekela umo ku munankwe na kuli Lesa. 
## Uku kutemwa Icipingo cabomfya ishiwi ilya ibela ilya “agape” ekutila, umusango wa kutemwa uko Lesa atemwa abantu ukwakuti aipeelesha ukubasakamana.
## Uku kutemwa kwingalenga isenge ukuba lintu lyashika kabili ilya cilapo pa kutemwafye kwa muntu, cingaba mubwikalo, ubufyashi, ukutemwa pakati ka mulume no mukashi, nangu bambi.
## Isenge lilondolola ishiwi lya Cigiriki “koinonia” ililanda ukwampana no kulila pamo ukwamukate no kunwa umwangashi, kabili limbi ishiwi ni “metoche” ililondola ngo kwaka na ifintu nangu ukuibimbamo mu fintu ifilecitika. 
## Eico isenge kuti lyalondolola inshila umo abantu baakanisha ifintu bakwete elyo no kuibimbilamo mu fintu bacita.
## Ndefwaya mbike kuntashi imilandu iyakulanga ubukankala bwe senge.
## Ukukula ku mupashi
## Ngafintu icela cinona icela cinankwe (limo limo kukaba ne nsase), eico umuntu anona umuntu munankwe.
## Ukupitila mukuba capamo na bena Kristu bambi, ukukanaba bwinokwesu kuti kwaba ukwamishiwa, kuti twasambilila ukuteka umutima, ukushipik, uluse no kutemwa.
## Twaba abakukumanya imitontonkanishe ne myumfwile iyapusana no bucindami. 
## Kuti twakula mukwishiba Lesa, icipingo ne inshila sha bwina Kristu ukupitila mukusambilila ifyo Lesa abomba mu myeo ya bantu bambi. 
## Mwisenge line kuti twasambilila, twakoseleshiwa, twasansamushiwa no kucincishiwa. 
## Ukukumana konse ukwa batetekela kuti kwaba kusambilila no kukula ukuya patanshi!
## Ukupeela no kwakana
## Isenge litupela inshila yakubomfya no kwakana ifya bupe fyesu, ifyo twapitamo, ukusambilila ne nshita yesu na bantu bambi. 
## Paulo acincishe abena Roma “ifwe fwe bakosa tufwile twasenda ifisendo fya banaka, tekuisekesha fwebene. 
## Ifwe bonse tufwiletwasekesha umwina mupalamano ku busuma bwakwe ku kumukula.
## Nga kuti twabaafwa shani nga tatwishibe ifya kukabila kwabo? 
## Nga kuti twaishiba shani ifya kukabila fyabo nga tatukwete isenge nabo? 
## Nga kuti twabatemwa shani nga tatwampana nabo? 
## Neci cikuminefye abantu bonse. 
## Makamaka abena Kristu banensu, twalyebwa ukucita ifi mu bena Galatia. 
## Eico, ilyo twakwata inshita, natucite ubusuma ku bantu bonse makamaka abamulupwa lwabatetekela.
## Bushe mwalitala amufuma kukulongana nabena Kristu bambi muleisosha ati “tapali ifyo nsendelemo muli kulya kukumana?”
## Ngo kwipusha ngefi, “Bushe nacipeelako icili conse muli kulya kulongana? 
## Bushe nacakanya icili conse?”
## “Bushe nacafwako umuntu umo?” nga mwaisalila ifya bupe fyenu, 
## ninshi muleibilafye mwebene amapalo ya ku mupashi.
## Ukushinshimuna Lesa
## Kuti twashinshimuna Lesa pa lwesufye fweka.
## Kabili kuti twamwimbila, ukumutotela no kupepa kuli wene mwisenge na bena Kristu bambi.
## Yesu alamona makamaka bamunyina abalongana capamo mwishina lyakwe no kubalaya ukuba nabo, Mateo 18:20—nangu kuti baba babili batatu atemwa 2000! 
## Kabili Lesa alamona isenge lya bana bakwe. 
## "Abo abaletina Lesa balelanda kuli umo no mubiye na Lesa akutike no kumfwa.
## No mufungilo wacibukisho walemblwe mu cinso cakwe kubaletina imfumu no kucindika ishina lyakwe!
## Ukusangalala
## Lesa atubumbile nge fibumbwa fya kusangalala ne nkabila ya kuikula mukati kukukwata isenge na bantu bambi, 
## kuti twafikilisha ili subilo ukupitila mukusumbula ukwampana capamo na bena Kristu bambi. 
## Isenge lifwile lyabikako umubo wakusangalala ku myeo yesu nga fintu cali ku bena Kristu bantanshi. 
## “Cila bushiku baletwalila ukukumana capamo mu lukungu lwe tempele. Balemokaula umukate mu ma yanda yabo no kulila capamo ne mitima iyatambalala...”
## Isenge lyabena Kristu tempela palwaiko.
## Tekuti wikalefye insa imo mulukuta no kutila “Nacikwata isenge lya muli uno mulungu,” 
## ngafintu cingaba kapala wambao abwelela ku ng`anda ukufuma kuncito teti asose ati, ”nacitwa ne nondo yandi lelo.” 
## Awe! Kuti asosa ati "nacikuula icibumba lelo“.
## Naishiba ukuti ifikatumbukamo efikankala - tefintu fyalacitika. 
## Mufwile ukulasosa, ”nacisambilila isambililo mu kuicefya lelo,” 
## nangu “nacilenga Henry ukuti lelo amwentule,
## ifintu fifuma mwisenge efyaba ifikalamba.
## Kabili efingalenga ukuikwatila ukusala kwa muntu wingalaba nao mwisenge.
## Kuti catwafwa ukupwisha ici ciputulwa ne cilangililo ca lukuni lwa milimo. 
## Inkuni shitwalilila ukwaka bwino ilyo shonse shili pamo. 
## Bwangu bwangufye nga mwashilekanya e mpela ya lubingu lwa nkuni. 
## Kuti shapeela icushi pa kashita akanono elyo shashima. 
## Ici cikope cisuma cafyo isenge lyaba kabili cikankala.
## Cilesontelela nga cakuti twa ba abatalala ku mupashi kabili abanaka mulandu wa kuti isenge talifikilepo.
## Ufwile ukuba uwaibukila no bucenjeshi bwa mulwani wesu Satana ukuti alebala amulekanye nabena Kristu banenu elyo amulopole. 
## Eico beni mwibumba lya batetekela nga fintu Lesa atukonkomesha
## CINSHI CINGAMUCINCISHA UKUKWATA ISENGE?
## Ilingi abantu baibimba mu fintu pantu kuli ifyo balekonkelela. 
## Ifyo tulandile mu mashiwi yakulekelesha palwa bukankala bwe senge kuti fyatukoselesha ukufwaya ukukwata isenge. 
## Icipingo citupeela na fimbipo ifishinka ifingatulenga ukuba mwisenge nabena Kristu bambi.
## Icishinka cakuti mwaliba abena Kristu cipilibula ukuti mufwile ukuba mwisenge na batetekela bambi. 
## Ukuba umwina Kristu bwite mwisenge no mwana wa kwa Lesa Shikulu wesu Yesu Kristu. 
## Umwina Kristu kabili alitwa ukuba mwisenge nabena Kristu bambi.
## Umusango ulukuta lwalondololwa mu Cipingo Cipya cilanga ukuti umwina Kristu teti abefye palwakwe. 
## Inshila shingi ishakululondolwelamo pamo ngefi; ulupwa, ifilundwa fya mubili umo nabwinga mu cupo, abantu ne tempele, umwanakashi na bana bakwe.
## Abantu abengi balikwata icilubo ukuti ulukuta cikuulwa muntu bakwatila amapepo. 
## Lelo ulukuta bantu abalongana capamo mu cikuulwa atemwa muntu basambilishisha nangu mu ng`anda nangu mwisamba lya cimuti kukushinshimuna Shikulu. 
## Namuli uku ukumfwa nacumfwikafye teti wikele weka palobe ngo uli pa cishi. Tacili icayanguka ukubomfya ifisabo fya Mupashi Wamushilo mukuba weka.
## Mu cilangililo kuti walanga shani ukutemwa nangu ukusekelela nangu ukuteka umutima nangu uluse ilyo uli weka mu muputule obe? 
## Kalemba umwina Kristu acibikile mu nshila iyakosa pakusosa ukuti Lesa alitupeela ifyabupe pakuti fibombele ku kuwamya imembu sha bena Kristu bambi abali mu lukuta. 
## Ici cilepilibula ukuti ulubembu lwandi lwakupa inshila ya kubomfya icabupe cobe.
## Ukufuma mufyo twalanshanya muli ici ciputulwa, cacifyalilwa ku mwina Kristu ukuibimba mwisenge, Umwina Kristu eshiba ulubali lwakwe no kuisokolola kwi bumba lya
batetekela muli ine incende. 
## Takuli umwina Kristu uwingapokelela nangu ukupeela kuli Shikulu na ku bena Kristu banankwe fyonse ifyo enga cita, kanofye asangwa capamo na batetekela mulya mwine mu cifulo.
## Eico umuntu uushikwete icingamulenga ukusangwa mwisenge na bena Kristu bambi tekuti abe umwina Kristu uwafikapo.
## BUSHE NINANI ABATETEKELA BALI NOKUBA NE SENGO NAO?
## Muli 2 Kor 6:14-18 umutumwa Paulo alembele ukusoka abatetekela ukusala abo bali no kulaumfwana nabo. 
## Abalanga ukuti bafwile ukuba ne senge na bantu abaita pa Mfumu Yesu Kristu. 
## Isenge likoselesha bonse abasambwa mu mulopa wakwa Yesu kabili bapatulwa ku calo. 
## Bafwile baba abantu abo Mupashi Wamushilo ekalamo, abekala no kutungululwa na Mupashi. 
## Icinecine ecishinte apo tufwile ukushintilila mukufwaya ukwampana na bantu mwisenge. 
## Bonse abateekwa ku mfumu imo. Icishinte ce senge ni mwana Lesa muli uyo twakuminkanishiwa mwi senge na Lesa tata. 
## Apo isenge lyalola mukushintilila pali umo no munakwe mukwikatana kuli Kristu no kuibimbamo no mweo umo wine uwakwa Kristu, 
## te cintu cayanguka ukukwata isenge iyafikapo no muntu uushapitamo muli ifi.
## Ilyo twaingila mu kwampana ukwafikapo na Kristu, 
## teti kube kabili isenge ilyafikapo ne calo, 
## imipashi yakowela, 
## ukupepa utulubi, 
## ubuloshi, 
## nangu icili conse icingapinkana na Kristu no kumfwana kwakwe na ifwe.
## BUSHE KUTI TWABIKA SHANI ISENGE MU MICITILE?
## Kafundisha wa cipingo mukwafwilisha atile, "kuli amashiwi yane ngaya: imikalile yakumfwana, abakoshanya, aba mutima umo kabili abalashikwa."
## Imikalile yakumfwanailangilila ifyo tuli bumba lya bantu abakakilwa pamo mu mikalile imo ine. 
## Na mapalo yakanishiwa pa kati kesu ukupitila mu mikalile muli Kristu.
## Abakoshanya cilelangilila ukwampana kwa umo no munankwe ngefyo twaba abaikatana mu bwite bwakubombela pamo, 
## mu bufwayo bumo ku bukata bwakwa Lesa na ku mbila nsuma yakwa Yesu Kristu. 
## Aba mutima umo e kumfwana ukusangwa pa fibusa, abo abofwana mumikalile yabo iyapalana.
## Umu ni mu mikalile yabo muli Yesu Kristu. 
## Ukulanshanya cintu ici kalamba ku fibusa pantu e nshila ya kwishibilamo ifyo umo aleumfwa; ukupandashanya amano, ukushimika ilyashi ifilefwaikwa na fimbi po.
## Ukulashikwa kulalangilila ukuti tuli balashi.
## Umulashi ni uyo uwangalila pa fipe fya munakwe Umulashi te mwine iyoo, lelo ni kangalilafye. 
## Nga balashi tu fwile ukwishiba ukuti fyonse ifyo twakwata fya Mfumu, kabili fyapeelwa kuli ifwe nga bacetekelwa ukufuma ku Lesa ukusekasha ku kubomba ubufwayo bwakwe. 
## Eico abatetekela bafwile baipeelesha kukwakanya ifyuma fyabo kukulenga umulimo wa mbila nsuma ukuya kuntanshi, elyo no kwafwa abalekabila.
## Aya mashiwi yane yatulanga ukuti nga twacita ifye senge kuti twaba abasakamana umo no munankwe pa mulandu wakwa Kristu kabili abaipeelesha ukwakanya imyeo yesu ne fikwatwa fyesu kuli
umo no munakwe pakuti takuli uwansala nangu uwankumba bulili.
## Icipingo cilatukambisha ukuba ne senge ukubomfya umo no munakwe. 
## Pamo ngefi:
## Ukukonkomeshanya umo no munakwe
## Ukukoseleshanya umo no munakwe
## Ukulandilana musha malumbo umo no munankwe
## Ukusendelane fisendo
## Ukucita icisuma kuli umo no munankwe
## Ukuba ne cishinka kuli umo no munankwe
## Mulange ukusekelelana kuli umo no munankwe
## Ukuba aba mutende kuli umo no munankwe
## FINSHI FIMO IFILESHA UKUBA MWI SENGE?
## Umo kuti aenekela ukuti nga bantu babili bonse bena Kristu isenge kuti lilekonkamofye ico isenge lifwile ukusangwa mu bali muli Kristu. 
## Ilyo umo aba umwina Kristu ninshi akumbinkanwa ku mubili wakwa Kristu. Na cimbi icikope ca kutila ninshi akumbinkaniwa mu lupwa lwakwa Lesa.
## Lelo isenge ku camupamba talikokanyapo ngefyo lisubilwa. Eko fili ifintu ifingi ifiputula isenge pakati ka batetekela. 
## Kuti natemwa nalumbula fimo kuli imwe ngefi:
## Ulubembu lulaputula isenge na Lesa, elyo lulaputula isenge pakati ka bantu bakwa Lesa. 
## Limo limo abantu balesha no kukanasakamana ulubembu nga cakuti ni ntungulushi eicitile ubucende. 
## Isenge lya cishinka muli uyu mulandu lilapwa.Ici e calengele na Paulo ukulembela abena Korinto amashiwi ayakosa, ayo atile, 
## "cinecine nabalanda ukuti muli imwe mwabo bulalelale, kabili bulalelale bwa musango uushaba nangu ni nko ishesenshi, ubwa kuti umo aba no mukashi wakwa wishi. 
## Na imwe kanshi mwaba abaitumika! Bushe tamufwile ukulosha mulimo uyo?
## Intambi sha cilonganino limo limo shilalesha isenge. 
## Icakumwenako, umwina Kristu mupya uushapokele kalata ya kumulangilila bambi kuti bamulesha isenge. 
## Intambi nelyo isuma lelo yasendwa munshila ishilingile.
## Ukuba uwa mano mu menso yobe we mwine, nge fyasusha kasesema Esaya mu
## Akapatulula ka lulimi no mutundu kuti kwaisalila isenge pantu mulepilibula icishinte ce senge icaba ni Kristu
## Amasambilisho ya bufi kuti yakula abantu ukubafumya mukukonka imfumu, kabili uku e kuputula isenge na Ena, pamofye na basambi ba cine
## Ilyo tuli ne senge ilyacincila mu cilonganino, e nshila ya kutungilila no kukoseleshamo umo no munankwe, kabili no kufuntula imilimo ya Mupusushi wesu pano isonde.
## Isenge ku bena Kristu bacinshika bupalo ubwa kupapisha, lelo pa mapalo yonse ayakwa Lesa, mulimo wesu ukwikala abamushilo.
## Elyo lyena tukaba no kusekelelamo mwisenge lyakwa Lesa pe na pe.
## Mu nambala 1 na 2 ya iyi magazine, twalilembele pa kabungwe kamo aka misepela akalebomba mufitungu ifingi ifya muno Zambia, 
## mukukansha imisepela mu fyakubombelamo imilimo iyalekanalekana iya mikalile isuma.
## Lelo ku camupamba, aka kabungwe kaumana akapi naba mipepele ipya ukufuma ku Amerika iyitwa “Scientology”, 
## kabili muli uku kubombela pamo emo balesalanganishisha ifitabo fyabo. 
## Muli ifi fitabo imisepela yesu ileitwa kuli iyi mipepele ipya. 
## Nga cakutila yaitaba kuli ubu bwite, ninshi kuntanshi ikasumina ukuti, takwaba Lesa umo, lelo kwaba imintapendwa ya balesa. 
## Nga cakuti yaishibe ukuti Yesu ecibusa icawamisha pa fibusa fyonse, ikaaluka, ikalatila ni “Ron”
## Ikamba ukulanda ukuti umuntu onse alibafye bwino, elyo ne pusukilo talyakwata incito kuli ena. 
## Ikapilibukila ku fitabo fya Scientology mukufwaya icine, Icipingo cikaba icafye mu menso yaiko.
## Lutampulo nshi twalasenda pamo nge ntungulushi?
## Amasambililo akabungwe kalepeela mukukansha imisepela mu fyakubombelamo bwino imilimo yali bwino sana, elyo imisepela yesu ilekabilwa ukuiteyanya palwa mikalile ya kuntanshi.
## Ilyo twamona ibumba lya misepela yesu yakonka ubu bwite, ngefyo cacitike kuno mu Kasama – Mano nshi twalapandako imisepela yesu?
## Ubwasuko ubwanakisha
## Nga bakolwe batatu apa, ukuti twasala ukukana citapo icili conse.
## Twakaana ukulolesha pa bwafya, ukumfwa ku tusebo twa pa mafundisho yabufi, nangu ukulanda ifyo Lesa alefwaya ukuti tucingilile umukuni wakwe.
## Imisepela ikatutemwa pantu tulashitungilila mufyo itemwa. 
## Iyi nshila ingamoneka ukusunga umutende pakati kesu, tatufwile twaba abakuposa inshita iyitali mukubebeta mu cipingo kabili no kulanshanya pali uyu mulandu. 
## Lelo tusubilafye ukuti fyonse fili nokubafye bwino.
## Nga twacita ici, ninshi twalaba ukutila bushiku bumo Lesa akatwipusha “ukulondolola”. 
## Paulo akonkomesha intungulushi shamu Efeso ukutila “Muleisunga bwino, mulesunga no mukuni onse Mupashi Wamushilo amupeela ukwangalila”, 
## pantu “Imimbulu ikali ikamwingilila, elyo tayakapanye mukuni wakwa Kristu.
## Napali imwe bene pakema bamo, abakalalanda ifya bufi pakuti bongole abasambi, abakulabakonka.”
## Nga cakutila ifwe nga bafyashi nangu fwe ntungulushi tatucitilepo nangu cimo, imisepela yesu kuti yalufya icitetekelo caiko, elyo nabo bakapeela fye umulandu nifwe! 
## IYI TE NSHILA YAKUPWISHISHAMO UBWAFYA!
## Inshila naimbi iya yanguka Nakabili kuti twatila: “Iyoo, tatulemusuminisha ukuyako kulya! 
## Ikalenifye pa ng`anda pantu icebo cakwa Lesa citila "Ala mwilabepwa: Ukwampana na bantu babi, konaula ne mibele ya bantu basuma. 
## Ifyo tafitukwatile incito! Fipwile napa pene!” 'Iyi nshila yakwa kapokola' ibombafye pa kashitafye akanono. 
## Lelo imisepela ishibe umulandu twayebela ifyo, tayakatwalilile ukukonka ifyo twayeba ukucita – libe tamulashilesha nangula panuma yakuilesha,
## kuti yatendeka ukulacita ifyo ilefwaya mu bumfisolo. 
## Nangu ukutusha nokuya kumbi. 
## Lyena ninshi yalubililafye – libe tefyo twalefwaya.
## Te lyonse twingacingilila abana besu ne misepela yesu kukukanalanshanya na ba mipepele ibi.
## Lelo kuti twabateyanya. Lesa alefwaya ukuti tubomfye ifyabupe fyesu ifyabumupashi kukwafwilisha abantu ukuti “babe abakalamba”. 
## Tabafwile “ukutwalila ukuba abaice, abasendwa na matamba uku noku, abasendwa no mwela konse uko wapuupila, emukutila abasendwa na mafunde ya ncenjeshi sha bantu. 
## Abo ebongola abantu no kubatwa mu cilubo ku mano yabo aya bucenjeshi.
## Lelo nga twalalanda ifyacishinka no mutima wakutemwa, lyena ninshi tukakula mu nshila shonse tukapalane na wene uuli mutwe, noyu ni Kristu.”
## Natubafwilishe ukumfwikisha icishinka, ukulungatikafye pa cilubo ico balingile ukumona. 
## Natulande nabo pakuti twishibe ifyo basambilile. 
## Natumone mu fitabo namapepala bapeelwe. 
## Ifwe pamo nga bafyashi nangu intungulushi, tulingile ukuba pamo na bana besu pakutila twingabafwilisha.
## Itontonkanyo lya wamishapo
## ya tuminwe na bamuninefwe ba B.W. ukufuma ku Samfya West CMML, abati: “Palwa Scientology. Napapata TE KWESHA ukubasuminisha.
## Twalikwata na ifwe kanyekanye mu fyabulimi uwakuti nga mwalanda nankwe kuti apanga ubutantiko ubwakupeela amasambililo ku misepela shesu ngayo yene balepeela.” 
## Ee, cacine!
## Imisepela yesu ilingi line iya kumbi pamulandu wakuti tatwakwata ifyakuti tuipeele. 
## Yangu imintapendwa ya misepela iyo twakwata mu filonganino fyesu – We cipendo nobe ulacepa ca misepela tuteyanya mu masambililo yakumine mu fyakukabila fyamikalile yaiko!
## Tufwile ukulolekeshapo sana pali ili tontonkanyo. 
## Mu ncende shimbi, abena Kristu balyamba ukucitapo cimo. 
## Lelo bambi tabaishiba palwa ici.
## Kuti twatemwa ukupeela akasebo pali aya mano ya mikanshishe.
## Twapapata twishibisheniko! 
## Imisepela shesu shali linga ukubikako amaka yesu!
## Mu Cipande ca bubili, twaloleshe no kubuula icakumwenako kuli Paulo mu Milimo Yabatumwa. 
## Twamwene ifyo atantike pakuisosela umwine ku Bayuda banankwe, mu lulimi ulo baleumfwa elyo no mucinshi wali mu kulanda kwakwe.
## Mu Cipande cabutatu twalalanda pa mulandu wakwa Lesa elyo na ifwe bene. 
## Ilyo tulelanda ubunte ku banensu, twibukishe ukumona ukuti tuleeba abantu ifyo Lesa acita mu myeo yesu.
## Lesa eubomba mu fintu fyonse ifyaba pali lino isonde. 
## Lesa eutupilibula no kutuwamya.
## Ukutula ku kuwa kwa bafyashi bantanshi Adamu na Eva, ifwe bonse twaba ababipa ku cinso cakwa Lesa.
## Na muli ici, twitwa ababembu. 
## Lelo Lesa alilanga uluse lwakwe pakupeela Yesu umwana wakwe ukuti muli wene tusange ipusukilo no mweo wa muyayaya uo twalufishe pa kutendeka. 
## Ilyo tulelanda pali Lesa, Lesa aba na maka yakubomba no kwalula imibele yesu. 
## Nangu ibe iyabipa shani ena alatubelelela uluse ilyo twapokelela umwana wakwe Yesu mu myeo yesu.
## Lesa ena taba na kapatulula nangu ukulolesha pafyo twaba.
## Ena nga twaisa kuli ena, alisosa ukutila uleisa kuli ena takamutamfye iyoo.
## Ilyo tulelanda pa bunte bwe pusukilo mu cilonganino, mu citente, atemwa mu cifulo icili conse, 
## tuleeba abantu pafyo Lesa abomba nefyo twapitilemo nefyo apilibula umweo wandi pakuti abantu beshibe amaka yakwa Lesa nefyo abomba,
## elyo nefyo ndi mu mweo wandi ngo mwina Kristu.
## Ubukulu bwakupeela ubunte kulenga abaleumfwa nabo beshibe no kumona ifyo Lesa abomba nokuti beluke ukuti Lesa kuti acita nokubomba cimo cine mu myeo yabo ico acita no kubomba mu mweo wandi ne ulebeba.
## Ulubali lwandi, ndebeba ifyo nali, ifyo naendelemo, ifyo napilibuka nefyo ndecita ngo mwina Kristu.
## Nga ndepeela ubunte bufwile bwasendafye inshita inono bamineti batatu ukushinta kuli bamineti basano 
## Bebeni mu lulimi ulo bengomfwa.
## Limo nga twalongana ku citente twishimikafye lelo bamo kuti bapeele bunte. 
## Ici cilafwilisha abaleumfwa ukwishiba amaka yakwa Lesa.
## Tulapanga ifilubo ilyo tulelanda pa ficitika mu mekalo yesu cila mwaka, cila mweshi, cila bushiku Twishibe ukuti ubunte bwaba apengi. 
## Lelo ubunte bwe pusukilo bwabafye umuku umo pafyo Lesa atupususha ukutufumya ku lubembu.
## Kabili ilyo tulepeela ubunte twimona bambi nga babipa saana.
## Iyoo, twibukishe ifyo Paulo alandile ku bena Efeso
## Ubunte bwesu bulatukosha no kutulenga twishibe Lesa na maka yakwe. 
## Na basosa ukutila Lesa tabomba, ilyo baumfwa ubunte cilabafwilisha ukwishiba Lesa.
## Natumfwe ubunte kufyo Lesa abomba pa mweo wakwa munyinefwe kabili uwaba umubomfi wakwa Lesa no kwafwilisha abantu abengi palwa kwishiba Yesu no kukansha mu cebo ukupitila mukusambilisha mu fifulo ifingi muno calo cesu ica Zambia na ku bena mupalamano besu.
## Lyonse naleesha ukubomba ifintu ifisuma no kwafwa abantu bambi, lelo ne mwine nalifililwe ukuicitila ifntu ifisuma. 
## Ine John Bwalya nafyalilwe ku Luapula Valley, mu mushi mwa Lubunda mu Mwense District, mu lupwa ulushaishibe Shikulu nge Mfumu mu mweo wabo. 
## Tabali abena Kristu iyoo. Ba mayo balenwafye ubwalwa. 
## Batata baleyako ku Jehovah's Witness. 
## Lelo baishile leka ukupepa.
## Abafyashi ilyo baishile fwa bamayo mu 1968, ici calengele imikalile yesu ibe iyayafya.
## Mu 1975 ilyo napwile isukulu mu form 2, umweo wandi wali uwakuiposaika mufya mu calo.
## Ukunwa, ukupepa fwaka, nafimbipo. 
## Nalekele isukulu no kutendeka umulimo uwalebomba abafyashi ukwipaya isabi.
## Kabili natwalilile ukwikala mu nshila ishabipa. 
## Ine nalemona ukutila fyonse ifyo nalecita mu bwikashi bwandi fisuma.
## Bushiku bumo naile pa cililo icali mu mushi. 
## Abafwile bali abaishibikwa sana mu mushi umo naleikala. 
## Bakashimika bashimikile pa bantu babili abali ifibusa. 
## Umo akongwele indalama ku munankwe. 
## Lelo ilyo aileshita saimoni, uwamuletele ali cibulu. 
## Panuma yakubelenga, umunankwe afwile.
## Bailwile ifyo bonse twaba ne nkongole kuli Lesa fwebashasumina muli Yesu. 
## Panuma yakumfwa, candetele umwenso uukalamba nganshi pamulandu wakutila ine nali ushilaishiba Lesa.
## Ilyo nasendeme nalotele iciloto umulu waisuka abantu balenina ku mutanto. 
## Ine nga nati niine napona, pakulekelesha umuntu aishile njikata kukuboko no kunjeba ati 
## "Nina, abantu ulemona kulya ku mulu niwe balelolela uye ulande kuli bena." 
## Apopene naimine mutulo.
## Ubwakonkapo ba Pastor bamo baishile njipusha ifyo naumfwile pa cililo. 
## Ishina lyabo ni ba Katato Sensele. 
## Bangafwilishe mu cebo cakwa Lesa no kunondolwela pe pusukilo muli Yohane. 
## Panuma naiswile umweo wandi no kwita Yesu ukuti engesa mu mweo wandi ngo Mupusushi kabili Imfumu yandi. 
## Natetekele Yesu no kulapila nokuipeela kuli ena. 
## Ici cali pali citatu pa 16:30 hrs 1978, elyo naipeele kuli Yesu nokufyalwa cipya cipya. 
## Mu 1980 nalibatishiwe. 
## Kabili 1988 naile mukusambilila icebo ku Bible School. 
## Mu 1993 natendeke ukubombela Lesa nga full time worker.
## Lesa alicinja ubumi bwandi. Fyonse ifyo nalecita nalileka.
## Ukupepa fwaka, ukunwa na fimbipo. Lesa waluse ifyo acitile pali ine na imwe bene kuti abomba pa mweo wenu Lesa te wakapatulula iyoo. 
## Alabomba ifintu ifikalamba mu kucinja ubumi bwesu, imikalile ne imicitile.
## Lesa alemwita ukuti mwingesa kuli ena.
## Inshita shakukanaishiba Lesa alashisuula. 
## Lelo afwaya ifwe ukulapila. 
## Limbi ilyo twaumfwa ubunte naimwe bene Lesa kuti acita cimo cine.
## Magazine musuma akabila ifikope nefilangililo ifisuma. 
## Bakabelenga balekabila ukulenga bafwaisha ukwishiba ifili mwilyashi ukupitila mufyo bamona, 
## nangu ubupilibulo bwe sambililo bulefwaikwa ukwendelapamo ne cikope icisuma icilepela ubulondoloshi. 
## Eico tulefwaya bakalenga, icantanshi pali fyonse ni abo bengalenga icikope icinga pulitwa mwilangi limo.
## Ukulingana nefikomo fya iyi magazine, balingile:
## Ukuba bamembala bapimpa mu cilonganino ca Christian Brethren Church nangu icilonganino cimbi ica evangelical Church ica ishibikwa.
## Abengatemwa uku lolesha pa milimo yabo muli iyi magazine nge yakupeelafye kubufumu bwakwa Lesa. 
## Ukulundapofye pacishinka cakuti ifilengo fyabo fikalaendelapamo na mashina yabo, ifilambu fimbi fikalipilwa mu mulu.
## ukusuminisha ukuti cili mu maka yabalelolekesha pali iyi magazine ukusala nga cakuti benga bikamo icilengo cenu ne nshita batemwa abene ukubikamo icilengo icili conse.
## Nga mulekabila ukusendamo ulubali muli uku kucimfyanya, tumeni ifilefwaikwa apa pesamba kuli ba Editor ukushinta pa 15 October 2009: 
## Pa fintu ificitika mu mushi nangu mwibala
## cikope cilelangisha pe lyashi ili lyonse ilyo mwasalapo ukufuma muli Marko Chapita 1 ukushinta ku Chapita 10.
## Icikope camutwe wa munenu uyo mwaishibana nankwe bwino bwino.
## Kalata wakumisuminisha ukufuma kuntungulushi sha lukuta luntu mulonganako.
## fyotwinga mishibilako.
## Ba munyina ba Kasonde, ilyo tamulaisa mu Kasama pakubala mwaikele ku Chozi pa myaka 26. 
## Bushe Chozi abela kwi kabili mulandu nshi mwafumineko?
## Mukwai, Chozi citesheni ce shitima icabela mupepi na ku mupaka wa calo ca Tanzania apali intamfu 66km. 
## Icitesheni ici calikuulwamo ne mishi iingi. Pakuti icitesheni ici cikule abantu abalecita amakwebo baishile balepalamina mupepi. 
## Lelo ine naile kulya ukuya ingila incito yakwensha ishitima panuma yakupwisha amasambililo.
## Bushe milimo nshi mwalebomba pa Tazara imyaka yonse?
## Pamyaka 21 iyakubalilapo nalebombela pa kati ka fyalo fya Zambia na Tanzania ukwensha ishitima. 
## Kabili pa myaka isano iyapita elyo bansumbwile pacifulo cakuba umukalamba wa citesheni.
## Ici cifulo cabafye pa ncende iinono, na bantu abengi balafwaya ukufumako.
## Bushe imwe ninshi tamwalwishishe ukuti bamucinje ukuya ku musumba ukalamba?
## Tacali icaanguka pantu abengi baleseshiwa pa mulandu wakulufyanya. 
## Lelo ine pamulandu wa kukwata ubunte busuma ngo mwina Kristu, tabafwaile ukuti banseshe nje kumbi, na pakulekelesha efyo naisangila nasumbulwa pamulandu wakuba uwacishinka,
## Bushe imipepele pa Chozi yali shani ilyo mwaliko?
## Tayali bwino sana. 
## Pali ilya nshita ifilonganino ifyaliko fye ni UCZ, Bakatolika, ba African National Church ne Nte shakwa Yehova. 
## Ifwe ilyo twaliko twalelongana na ba UCZ. 
## Twatwalilile ukucita ifyo pamwaka umo mpaka ilyo twaimike ulukuta ululipo ilelo palya ulwa Chozi CMML Church. 
## Pali nomba ifintu naficinja sana, pantu ifilonganino fya ba Pentecost, Ba New Apostolic Church ne cilonganino icinono ica ba Baptist fyalitendeka umulimo nafyo.
## Pakwiminika icilonganino mwacitile shani?
## Mukwai kwali kensha we Shitima na umbi uwaishile uyo uwalelongana kale ku Christian Brethren. 
## Panuma yakulongana na ba UCZ pamwaka umo, twasuminishenye fwe
ndupwa shibili ukuti tutendeke ukulalongana pa lwesu. 
## Neci cali mu mwaka wa 1984. 
## Twatendeke ukulakumanina pe sukulu kabili no kulabila iØanda ne ng`anda. 
## Ici calengele abantu abengi ukwishiba ulwa ifwe, ne cilonganino efyo caile cilekula.
## Catusendele inshita ukufika mu 1986, elyo mukubombela pamo na bena Kristu ukufuma ku Mpika
twaishile lembesha icilonganino ukuti cileitwa mwishina lya Christian Brethren Church. 
## Ifi efyo cali kabili efyo twaishile kwata ne ncende iyo twakuulilepo kacikulwa akanono.
## Fintu nshi fimo ifyamwafwilishe ukufuntula umulimo?
## Ndetontonkanya ukuti ni bucishinka bwa bwina Kristu ebwalengele ukuti twishibikwe ukuti twali abakosa muli bukapepa bwesu.
## Pa ncito ine namunyina (uyo ali ni Ngulube) umo twali abaishibikwa mu kuipeela kwesu nga bena Kristu abo abaiminina pakubombela Shikulu na pa shancito apo twalebomba.
## Ici ecatwafwile pakubalilapo. 
## Icabubili twali abaipeelesha kukubila te ku ng`anda ne ng`andafye lelo twalesabankanya no tupepala twa mbila nsuma no kulanda ku bantu amashiwi yakwa Lesa. 
## Tatwaleya mu ncende sha mutali ico muli shilya nshiku shakubalilapo mu myaka ya mu 1980 abekala calo abena Chozi batumwene fwebabomfi abafumine kuncende shimbi muno Zambia nga bamwisa. 
## Tabaletupokelela mu mishi yabo na pa mayanda yabo.
## Kanshi twalebalolelafye pa nshita isho baleisa mu kushita ifintu ilyo ishitima lilepita, elyo twaleba kumanya no kulanda nabo. 
## Lelo nga ni mu mishi yabo mwena baletukaana no kututamfya.
## Bushe mwalikweteko ifintu fimo ifyakongwelako abantu pamo nga ukutambisha ubunkolanya nangu amabumba ukufuma kumbi ukwisa kukumwafwa mu mulimo?
## Mukwai tatwalebomfya ubunkolanya nangu ukubila kwa palwalala, lelo ni panuma yakupita inshita ninshi ne cilonganino nacimikwa elyo twasambilishiwe amasambililo ya Bukatanda.
## Lyena twalekwata ukubila kwa palwalala kabili nalyo line tatwali abakumanisha ifyakubomfya. 
## Kabili kuti nalanda ukuti mu myaka yakubalilapo, twalepitana nganshi icakuti takwaleba nokulapekanya ifintu ne ncito iyoo twalebomba tayaletushila inshita bwino iyakubombelamo imilimo yamusango uyu.
## Bushe mwalikwete abalemwafwilisha ukufuma muno Zambia nangu kunse ya calo?
## Abakalamba bamo ukufuma ku Malama mu Kasama ilyo baumfwile ukuti natutendeka umulimo balishileko umuku umo nangu ibili.
## Ici cali cilonganino uko twalelongana muli shilya nshiku ilyo twafikile mu Kasama. 
## Nangu cibe ifyo ba munyinefwe ukufuma mu Mpika balitutandalile pa nshiku shibili kabili balitwafwileko ne ndalama elyo na matafwali yakukuulila icilonganino.
## Kabili kwali no kulanshanya ukusuma mwisamba lya cimuti icikalamba icaba palya na nomba.
## Bushe cilepilibula ukutila icilonganino icikalamba kabili icisuma cilya mulonganinamo shino nshiku cakuulilwe na bena Kristu abene?
## Ee, consefye bena Kristu ba mu Chozi.
## Bushe kuli ifintu fimo ifyo mumwene ififwile fyabombelwa mu nshila imbi ilyo muleshimpa icilonganino cimbi?
## Kuti nabombela mu nshila imbi, lelo ifingi twaibombele fye fwe bene. 
## Pali ino inshita eko fili ifilonganino no tubungwe twa bena Kristu utwafwilisha ifyo twingatemwa ukubomfya.
## Ico takwali na babomfi ba nshita shonse aba cilonganino ubuyantanshi bwaleshingashinga pantu twalebomba fye ilyo twakwata inshita yesu.
## Ndemona akuba ukubombela pamo na bena Kristu bonse Icilonganino nga calikuulile mu fyakwa Lesa.
## Bushe ulupwa lwenu lwaciloseshe mwisa pakumona ukuti mwaitumpa mu kushimpa icilonganino?
## Ifyo natemwa Lesa efyalenga ukuti mbe umufyashi kabili umulume uwatemwikwa. 
## No lupwa lonse lulatotela. 
## Nomba abana no mwina mwandi limo limo balailishanya ukuti nshifwaya ukunsesha ukuya ku fifulo ifisuma.
## Pamulandu wakutemwa icilonganino ecalenga ukuti ningaba kulya. 
## Pa nshita imo nalyeseshe lelo tafyabombele, icakuti abakalamba ba ncito baseseshemofye bambi. 
## Ine ici tacansakamike, lelo ku lupwa lwandi ici tacabasekeshe.
## Bushe mano nshi mwingapanda ku bena Kristu abalefwaya ukushimpa icilonganino?
## Mukwai, tatwatalile atushimpa icilonganino na cimbi mpakafye mu 1999 ilyo intungulushi shimo muli ifwe shaile sambilila ifya kushimpa ifilonganino ku Kasama. 
## Elyo lyena twatendeke ukushimpa icilonganino ca bubili. 
## Ico tushatendekele nico twaletontonkanya ukuti cikaitendekelafye icine ilyo abena Kristu bakula mu citetekelo. 
## Eico, esheni ukusambilila ifyakushimpa icilonganino. 
## Ici catupeele icimonwa cakushimpa ifilonganino na fimbi. 
## Ici kabili calitupalamika na ku bantu bambi ababombelepo iyi milimo kale, pakuti batupandako na mano.
## Natotela saana. Kabili Lesa amupale.
## Ilyo umuntu umupya aiminina pa kupwa wa kulongana nokutila untu watetekela elyo alefwaya ukuba membala wa ici cilonganino - lutampulo nshi tulingile ukusenda? 
## Musango nshi tulingile ukupokelelamo umweni pakuba nga membala mu cilonganino cesu?
## Kwaba inshila ishalekana lekana isho utubungwe twa batetekela bengapokelelamo bamembala bapya. 
## Inshila iyili yonse iyo twabomfya, tulingile ukulolekesha pali ifi fikonkelepo:
## Natusengele umuntu umupya ngo mweni
## Te kumusengela nga membala iyoo!
## Umo pali ifwe alingile ukulanda nankwe panuma yakulongana pakuti engeshiba ninani, uko ekala, nefyo acita mu bwikashi bwakwe. 
## Mulalikeni ukulasangwa kukulongana ukuli konse elyo no kumutandalila mukwangufyanya.
## Ifilonganino fimo fipeela abantu bamo uyu mulimo, lelo ifwe bonse tulingile twaba abaiteyanya ukulalanshanya na beni besu.
## Shimo intungulushi shifwile ukukumanya umweni pakuti beshibe nga cakutila alakonka Shikulu Yesu. 
## Tulingile ukwipusha amepusho pakuti twingeshiba ngacakuti uyo muntu alishiba Imbila Nsuma.
## Natumfwe ubunte bwakwe – bushe pali ifilelangisha ukulapila kwacine elyo no kucinja mufyo tuleumwa? 
## Abantu abengi mu Zambia balalungika mukusosa, lelo cintu nshi cilangisha ukuti uyu muntu alikwata umweo wakwa Lesa mu mutima wakwe? 
## Ngacakutila panuma yakulanshanya tatushininkishe, tulingile ukupeela umulimo kuli umo uwa muli ifwe ukulabelenga icipingo nankwe no kumwita ku masambililo ye pusukilo. 
## Icilekabilwa intanshi kuba umwana wakwa Lesa, elyo ukuba membala wa cilonganino kwakonkapo.
## Ngacakutila uyu muntu aalipo membala wacilonganino cimbi, alekabilwa ukumwafwilisha pafyakale.
## Pa cabumo, kuti twatemwa ukumono kuti tatulebomba na ncitatubi uyo ulefwaya ukubutuka ukusalapulwa ku lukuta afumine, nangu umo ucinja bumembala bwa filonganino libili ibili.
## Ifwe fwe ntungulushi tufwile twalanshanya ne ntungulushi shauko afumine no kufwailikisha.
## Pa cabubili, tufwile twasoma noyu muntu ubupusano bwa fisumino ifikankala pakati kacilonganino cesu ne cilonganino afumineko. 
## Alingile ukwishiba ifyo twasuminamo no mulandu twasuminina muli ifyo fintu, elyo tufwile ukushininkisha ukuti takalete amasambililo yabufi nangu imicitile yabipa mwibumba lyesu. 
## Mu musango umo wine, afwile ukwiluka pa filekabilwa ukufuma kuli cila membala wa mu cilonganino cesu – ici kuti capusanako na ku cilonganino afumine.
## Ilyo panuma nge ntungulushi twashininkisha ukuti uyu mweni
alifyalwa cipya cipya, kabili ali uwaiteyanya ukutungilila icilonganino twabamo, kuti twamulangisha ku ba lukuta.
## Mu filonganino fimbi, ipepala lyabapo ifisumino ifikankala ifya lukuta lilasainwa. 
## Muli fimbi ifilonganino, umulungu umo utuntulu ulapeelwa kuli bamembala uwakuletamo amafya bakwete pali uyo mweni ku ntungulushi. 
## Tacisakamike inshila mubomfya, natuipeele inshita iyalinga pakuti tushininkishe:
## Ukuti tatubuulile abantu bambi abalefwaya ukuilunda kuli baifwe pamulandu wa fintu ifyalubana.
## Ukuti abeni pakati kebumba lyesu bakwate ukutendeka kusuma ukwakutwalilila uku kula mu bwikashi na mwisenge lya nsansa naifwe elyo na Shikulu.
## TUKOLWE UTUSHATETEKELE MU NG`WENA
## Ni nshita ya tushimi pa Jungle Hospital.
## Ni cisa wingatemwapo ukukusuma pa Nkalamo, Imbwili, Insoka, Imfubu nangu ing`wena?
## Kuti natemwa ukukanasumwa kucili conse!
## Bwasuko busuma!
## Ukucila namano ya bakolwe abali ba mpundu...
## Kuti namikululula mpaka ku mumana no kumiposa pa ng`wena!
## Tatwasumina mu ng`wena
## Takwaba ifyo ifintu ifitwa ing`wena!
## Tekwesha ukupanga icilubo - shakwata aya bulungana ngo lusato akanwa akakulu ukucila imfubu ameno ayaatwa ukucila imbwili umucila uwamaka ngo mulembe wa nsofu!
## Boy! Lyashi lisuma!
## shikala ku mumana no kulya tukolwe pacakulya cikalamba ica kuipakisha
## Alefwayafye ukututinya, alefwayafye ukututinya, alefwayafye ukututinya!
## Lelo ifwe tatwamukokelele!
## Natunineko imiti imbi.
## Ilyo balenina bakumanya TWIGA ., indyabuluba.
## Twiga, natukwata ilipusho.
## Bushe walishiba icibumbwa icenda ku mulundu elyo icowa mu menshi na menso ayabulunganako panono na kanwa akakulu ukucila imfubu, 
## ameno ayaatwa ukucila Imbwili no mucila uwamaka ngo mulembe wa nsofu!
## Iyo ni ng`wena! Talukeniko kuli yena! 
## Muleibukisha ulya kolwe ipaka uweshina lya Kaboba, ali...
## akumenye ng`wena, elyo.
## aishileba icakulya cakuipakisha ing`wena, ka!!
## Ifya kulanda no kulanda, ifyo!
## Wabipafye nga Bayama ba Nyani!
## Tatwacetekela mu ng`wena!
## akwaba icintu icitwa Ing`wena!
## lyo baletolauka iculu, bakumenye BOOHOO, imfubu
## Camucinshi ukulolela mpaka apwisha
## Elyo umwipushe
## OOHOO, walishiba palwa mimana.
## Ni cinshi icakwata akanwa akakulu nga kobe, ameno ayaatwa ukucila imbwili, amenso ayabulunganako ngo lusato, no mucila uwamaka ukucila insofu?
## Ehh, bulondoloshi busuma pa Øwena, icibumbwa icibi, icakutinisha -maka maka kuli bakolwe
## Oh impuku shabola! Natuleya!
## atwasumina mu ng`wena. 
## Takwaba ifyo fintu!
## Er ... cisuma. Mwikatila ...nshamyebele
## Ubupumbu pa mukote Boohoo!
## Icitwe ubukulu lelo tayafulamo
## Cimbwi ekala palwa
## Natumwipushe! 
## Cimbwi ena ali ni ncenjeshi kabili uwakongola elyo uwatumpa.
## Yoohoo! M’BISI, uli pa ng`anda?
## He he, mbafye pa ng`anda kuli tukolwe 
## M’bisi, walishiba cinshi cilya..
## Bushe walicishiba iciswango icikulu iciitwa ing`wena, iciikala kumumana elyo cilalya bakolwe?
## Natwebwa na panshi patalala ifyo ingatucita!
## Tabalefwayafye imwe ukumona ifyo mwingamoneka bwino mumenshi ayalengama!!
## He...he...he Kulya kululamba lwa mumana, ni ncende iisuma iyacimwemwe!
## Insansa ishingi ishingaba kuli imwe babili kwisamba kulya
## Bushe bamwebele ukuti “ing`wena” yakwata ameno ayaatwa...
## Ee, nifyo fine, waishiba shani?
## Elyo akanwa akakalamba.
## Ee, nifyo nabasosa! Nabatweba!
## Bushe umucila batile wamaka ukucila umulembe wa nsofu?
## Ifyo efyo batwebele elyo nafimbipo
## He he he, lyaumfwika nge lyanshi ilisuma ilitali, tefyo?
## Iciswango ka? Bakolwe abacenjela nga imwe tabasumina mu ng`wena, bushe mwalisumina?
## Kuli Bamunyina ne Nkashi,
## “NATULEYA! Let's go!” citabo ca muntu uuli onse.
## Twaishibo kuti Yesu Kristu akwata Umubili wakwe pano isonde, kabili abatetekela bonse baba muli uyu mubili nelyo bengaba mu nkuta shesu nangu mu nkuta shimbi. 
## Pamulandu wakuti ifyabupe fintu Shikulu Yesu atupeele fyaba ifyakubombelako pakukula umubili wakwe, tulingile ukusalanganya ici citabo ku bantu bonse abalefwaya ukubelenga.
## Twilabo kuti ulukuta ululi lonse, nelyo inkuta ishibombela pamo balikwata ifintu ifyo bakabila ukulanshanyapo no kusambilila.
## Pamo pene na mu cipingo, Icebo cakwa Lesa, mwaba amakalata yamo ayalembelwe ku nkuta shimo. 
## Muli ayo makalata abatumwa balembele pamulandu wa fintu fimo pamo na mafya yantu abalimo balekwata. 
## Napali ino nshita ayo makalata yabelapo kukusambilisha abantu bonse pantu kuti yabakuula mu misango ya bwikalo intu basangwamo.
## Ifyo fine na kuli ici citabo ca "Natuleya", 
## akabungwe kesu kamona ukutila nelyo amasambililo ayengi kuti yabomba ukwafwilisha abena Kristu ba mu nkuta shonse, 
## kuli fimo ifilefwaikwa tulembe pakwafwilisha ba mu nkuta shesu isha Christian Brethren palwabo. 
## Kanshi emulandu twalundamo akapepela aka. 
## Abantu bonse bali abantungwa ukubelenga ici citabo makamaka abali mu nkunta ishileshimpwa muli ino myaka, 
## pantu bena kuti basambilila no kusokwa pamulandu wa fintu inkuta shashimpilwe akale shapitamo pamyaka umwanda umo no kucila. 
## Nga cakuti intungulushi sha inkuta shimbi shilefwaya ukulundako amalembo na yambi kuli ci citabo ilintu shilecituma ku nkuta shabo, 
## shilingile shibalilapo kwipusha bakalemba ba "Natuleya!".
## Ni muli ci citabo twakulalondolola ...
## pamulandu wa fintu ifilecitika pakati kesu. 
## Ekutila, nga cakuti kuli no kuba ukulongana kwa mikupe nelyo amasambilisho pa lukuta ululi lonse kuti cawama ukwishibisha bamunyina ne nkashi ukupitila muli ci citabo pakuti baisa sangwako. 
## Kumfwa nga cakuti baminshioni benu babwela ku cifulo kuntu baile tandala kuti cawama ukwishibisha babwamanyina bambi ukupitila muli ici citabo epali nalimo bamo balefwaya ukulanshanya nabo.
## Nomba tulefwaya ukulanda pamulandu wa fintu fibili.
## Mu citabo cantanshi twalondolwele ifyo ulupapulo lwa 'Christian Brethren' lwalembelwe pakutendeka. 
## Pamulandu wakuti bamunyina ne nkashi bamo tabaumfwikishe, tulefwaya ukulanda apabuta ukuti tatulelwisha ukupilibula ulu lupapulo iyoo.
## Twaishiba ukuti ifwe pamo nge nkuta, twalikwata ifintu ifyalinga ukubikako amano pakuti tukafikilishe amapange yakwa Lesa pali lino isonde. 
## Ukupilibula kwa lupapulo tekuti kutwafwe ukufikilisha ubu buyo, lelo icilefwaikwa ukucila fyonse kupilibula imitima yesu.
## Nakuba ulo lupapulo ulwabapo talwabamo icintu nangu cimo icingatulesha ukufikilisha icimonwa icili conse ico Lesa engapeela pa lukuta nelyo mu citungu nangu mu calo conse.
## Ica cibili tulefwaya ukulondolola ifyo tukalasalanganya ici citabo mu nkuta shesu. 
## Ukusalanganya ici citabo e nshila imo intu Lesa atupeele iyakwafwilamo abantu bambi. 
## Natubombe bwino!
## Panuma yakulanshanya ne ntungulushi sha nkuta mu fitungu fyesu, nacilinga ukulondolola ifyo ici citabo cikalasalanganishiwa. 
## Ici citabo cikalashitishiwa mu nkuta shesu na ku cintubwingi pamo na ku babwananyina mu nkuta shimbi. 
## Abantu abakalashitisha, babwananyina aba mu nkuta shesu abakaipeela kukuitemenwa.
## Umuntu onse ukubikapofye na balya abashaba mu nkuta sha Christian Brethren bali abantungwa ukushitako ici citabo
## Panuma ya milungu ine ukufuma pa bushiku ifitabo fyaletwa mu citungu, 
## indalama ishashitishiwamo shilingile ukutumwa ku Kasama pakuti shayafwa pakulemba ifitabo ifili no kukonkapo.
## Ifitabo fikalafuma kuli bakalemba ku Kasama no kwisa kuli bacoordinator mu citungu. 
## Coordinator akalapeela abakasalanganya mu miputule (imisumba nelyo imishi) ya citungu cakwe. 
## Kumfwa bakasalanganya nabo bakalapeela abakashitisha. Aba bakashitisha bakalasenda ifitabo ukulingana ne mpendwa bengashitisha, 
## kabili balingile ukusontwa ne ntungulushi sha lukuta muntu balongana. 
## Mu kuya kwa nshita, bakalasenda impendwa ya fitabo ukulingana ne ndalama bashitishe mu fitabo ifyalekeleshe.
## Bakashitisha nga batemwa kuti bafwaya umuntu uwakubafwa ukushitisha.
## Umuntu onse uuli mu mulimo wa ifi fitabo, cibe ni mu kulemba nelyo mukusalanganya nangu ni mu kushitisha alingile ukwishibo kuti alebombela Lesa mukwafwa ababwananyina.
## Ekutila, alebombela mu kuipeela mu Bufumu bwakwa Lesa, ukwabula ukucetekela amalipilo.
## Icintu cimbi casuminishiwe cakuti umuntu onse, uwashitishe citabo cimo akulakwatamo K200.00.
## IFYO INDALAMA SHAKULAFIKA KU KASAMA
## Panuma ya milungu ine ukufuma pabushiku ifitabo fyaletwa mu citungu indalama ishashitishiwamo shilingile ukutumwa ku Kasama. 
## Uyu musango ukalaafwa ukwishiba impendwa ya fitabo ifilingile ukulembwa mukukonkanyapo. 
## Elyo indalama shikalaafwa mukulemba ifitabo mu kukonkanyapo. 
## Kumfwa ifitabo ifyashalapo kuti fyashitishiwa panuma. 
## Ecalenga, mukuya kwa nshita kashitisha onse akalasenda impendwa ya fitabo ifyalingana no mutengo wa ndalama ashitishe mu fitabo fyalekelesheko.
## Kasalanganya akalatuma indalama ishikalafuma kuli bakashitisha bakwe kuli coordinator wa ico citungu, elyo Coordinator nao akalatuma ku Kasama.
## Coordinator wa citungu, pamo nga kafwa wakwa kalemba, alingile ukwangalila umulimo onse ukupitila mukusambilisha pamo no kulungika ifintu fyonse filelubana. 
## Intungulushi sha nkuta nasho shilingile ukwangalila umulimo wa kushitisha ifitabo mu nkuta shabo.
## Nga cakuti umulimo wa kushitisha ifitabo walubana tekuti kube ukupokelela ifitabo ifyakulakonkapo pali lulya lukuta.
## Mukwai muli abantungwa ukwipusha apo tamumfwile. 
## Mwe ntungulushi sha nkuta, natubombele pamo!
## Bushe kuti nacita shani nga cakuti abantu balefwaya ukukongola ifitabo?
## Mu musango umo wine bashitishishamo ifitabo fimbi ulingile ukushitisha pali kaboko-nshinkanya. 
## Ekutila, ulingile ukupeela ifitabo ku bantu abalekupeele ndalama ishalingana no mutengo wa fitabo. 
## Uyu musango kuti wakupokolola kukupusana na bantu.
## Nalimo abantu bambi kuti bafwaya ukukabushanya, Bushe kuti nacita shani?
## Kuti cacitika nga mwasuminishanya. 
## Lelo napopene palefwaikwa ukukwata umusango umo wine, kulefwaikwa umuntu uwakushitisha ifyo fintu pakuti iwe ukwate ndalama K3,000 ishakupeela kasalanganya.
## Kasalanganya wa fitabo aba mu lukuta ulo tatubomba nalo. 
## Bushe nalabomba nao shani?
## Icitabo ca ‘NATULEYA! – Lets’ go!’ ca bantu ba mu nkuta shonse. 
## Kuti kwaba ubwafya nga cakuti twalabomba mukulekana. 
## Wilaba ukuti na Paulo tasangile ubwafya mukutandalila nelyo kutuma bamunyina nangu amakalata ku Korinti, ulukuta ulwaibelele.
## Alibatemenwe, lelo talepashanye micitile yabo iyabipa.
## Na ifwe efyo tulingile ukulaikala na babwananyina. 
## Nga cakuti mwakwata ubwafya kuti mwalanshanya na coordinator wa mu citungu cenu.
## Muli “Natuleya No.1” twaliesha ukulondolola ifyo ulupapulo lupilibula mukati na calo no tubungwe twa bekala calo, pamo pene na mu cilonganino cakwa Lesa. 
## Twalimona bwino bwino ifyo Kristu e Mutwe wa cilonganino. 
## Na kabili icebo cakwe e ndubulwila na kaputula wa fikansa, kabili e lupapulo mukati ka cilonganino.
## Muli uno “Natuleya No.3” twatendeka ukulondolola ifikomo ne fipande fya LUPAPULO LWA CHRISTIAN BRETHREN. 
## Ilyo tulecita ici tufwile ukubebeta icebo cakwa Lesa pa kumona nga cakuti ulu lupapulo lulekonka amashiwi yakwa Lesa.
## ULUPAPULO LWA CHRISTIAN BRETHREN, limo line abetwa C.M.M.L., e kutila CHRISTIAN MISSIONS IN MANY LANDS.
## Ifilonganino fya ba Christian Brethren fyatampilwe ku numa ya mwaka 1900 na baminshoni abafumine ku filonganino fyaba no busumino bumo ukushinguluke calo. 
## Aba baminshoni baishibikwe muli cino calo nga ba Christian Missions in Many Lands (C.M.M.L.). 
## Baminshoni betwa na Lesa, kabili babomba kukuitemenwa ukwabula amalipilo, lelo bafwilishiwa ne filonganino fya kumwabo. 
## Ifilonganino (babombamo) fyaishibikwa ati Christian Brethren. 
## Ifi filonganino fya bakaya kabili cila cilonganino caba palwa ciko; capamo, fyaishibikwa pa kunakila icebo cakwa Lesa. 
## Ishina “Christian Brethren” lyapeelwa ku bena Kristu abashifwaya kwitwa amashina yapatula abatetekela, lelo abetwa abena Kristu atemwa ababwananyina. 
## Ifilonganino fintungwa, tafitekwa ne filonganino fya kunse ya calo, lelo kwaliba inkuta ishingi pano calo ishilongana mu musango umo wine. 
## Ishiwi “Icilonganino” lipilibula ibumba lya bena Kristu, lelo icikulwa umo balongana kuti caitwa Gospel Hall, Chapel, Meeting Room, nangula ishina limbi. 
## Ifilonganino fyaikatana ca pamo mu busumino bumo ne ficitwa fimo fine, te mu kukumbinkana kwa buteko bumo.
## Amapange, ubuyo no kukabila kwa filonganino fyaba Christian Brethren ni uku:
## Ukutwala pa ntanshi ukukula kwa ku mupashi kwa bamembala wabo.
## Ukutanda imbila nsuma ye pusukilo ya citetekelo muli Shikulu Yesu Kristu.
## Ukusakamana palwa mikalile ya bamembala na bambi abalebulwa, pamo nga ba, ba mukamfwilwa, bakashiwa ne ndema / na balemana.
## Lesa Mukulu nga atemwa tuli no kukonkanyapo muli “Natuleya No.4”.

