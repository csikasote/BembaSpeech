## Ifya kucita no bubifi mu Cilonganino
## HIV/AIDS: Amepusho Yandi
## Isambililo lya bakalemba
## Ilyashi: Florence Nightingale
## Utulengo: Impela Iyabipa
## Mu nshita ya mfula impanga yali iyalelema kabili iyakaba.
## Lelo mu kwangufyanya, inshita yalusuba yalifikile!
## Akasuba kalengele conse icalemena ukubonsa. 
## Ifya katapakatapa fyalufishe ilangi lyafiko ...
## Umwela uukali uwakaba ukufuma mu ciswebebe, wapupile no konka umutonshi onse mu mushili.
## Ukukaba ukushatala akubako!
## Ukukaba kwalitwalilile, no lukungu lwalemoneka pa mulu wa miti.
## ye awe! Tekuti cibe!
## Icushi, elyo pakonkele ..
## Twiga! Tembo! Mona!
## Ine ndeumfwa icushi cilenunka! Mukwangufyanya! Natwebeko bambi...
## Niina wikale pa mukoshi wandi, Toto, twambeko
## Ngo mufyala wandi, Sticki, ali kwi?
## Bushe mwalitemwishapo insapato ishalamba nangula ishawamishiwa?
## Cishinka twalitemwa insapato ukuba ishabusaka kabili isha bengeshima! 
## Cila nshita tuleya kusukulu nelyo ku kulongana nelyo ku kubomba, tulafumyako ifiko, twashingako umuti wakusapato elyo twashipukuta pakuti shilebengeshima.
## Nelyo twabafye pakwingila mucikulwa, fwebambi tuleminina nakabili, twakontama namukwangufyanya nokushiwamya bwangu bwangu nokumona ukuti shalabengeshima ngefyo tulemoneka fwebene.
## Nga Lesa – Bushe alitemwishapo insapato shesu ukuba ishalamba nelyo ishabusaka?
## Cishinka, namulungika: Epo ali ifintu fyonse filingile ukuba ifyamushilo kabili ifya busaka. 
## Bashimapepo baleiwamya pakwingila mwitempele lyakwe. 
## Lelo ukushinshimuna Lesa ciputulwafye cimo ica mulimo wesu 
## Iciputulwa cimbi cakuya uko ababembu bali. 
## Ilyo Shikulu Yesu alepitana mu Israeli na basambi bwakwe, tacili cakutwishika indyato shabo shalelamba inshita ishingi.
## Emulandu wine asambile amakasa yabasambi bakwe ilyo tabalalya icakucilila mu Yohane 13. 
## Mu mutima waiko, Imfumu yali fye lyonse iyawama.
## Lelo ubuyo bwaiko bwali nokufikilishiwa mumatipa yalino isonde.
## Paulo atweba ukufwala: “Indyato shesu nokuba abaiteyanya kukubila Imbila Nsuma ileta icibote”
## Amakasa yesu yafwile ukuba ayaiteyanya, ukuiteyanya bwino bwino ukutwala Imbila Nsuma iyakwa Lesa uwamulinganya kabili uwatemwisha abantu batushingulwike. 
## Ipusheni indume nenkashi ababomba nga bakasabankanya wa Mbila mu citungu ca Luapula, Northen nangu ukuli konse: 
## Ilyo babomfeshiwa sana kuli Lesa, ilyo bali munshila ya kumubombela nokubile Mbila ku bantu kubukata bwa Mfumu yabo – 
## Bushe insapato shabo shiba ishalamba nelyo shiba ishajemba?
## Bushe mucili muletontonkanya ukutila Lesa alitemwishapo insapato shesu ukuba ishabusaka inshita yonse?
## “Natuleya!” mu 2010
## Kuli fwebengi umwaka wafumako wali “mwaka wa nsapato ishalamba” - ukwendauka nganshi, ukushimikila, Ukukumana, ukupanga ubutantiko, amafya, ukubomba. 
## Ico cishinka nakuma Coordinators, Distributors, Agents elyo nakuli bonse abo abaibimbilemo mukushitisha kwa “Natuleya!”. 
## Twatotela bonse pa kuibimbamo kwabo! Nakucilishapo twatotela Shifwe uwa mumulu uyo uwatwafwa ukulemba, ukupanga nokuleta kuli imwe nayambi yatatu ama magazine ya “Natuleya!”.
## Kabili tulefwaya ukutasha bamunyinefwe ne nkashi sha mu Germany abo batwafwilishe ukucilika ifipunda ifyo twatwalilile ukukwata muli uyu mwaka wacibili uwa “Natuleya!”. 
## Akasebo ka ndalama kapelwe kwibumba lya Natuleya kalangisha ukuti umwaka wafumako icipendo ukushinta nakuli 7,722 ica ma magazine (ukubikapofye na “Imishila ya Cisumino Cesu”) calishitishiwe nangu ukutumwa ukufuma kwi Ofeshi lyesu. 
## Lelo kwaletwafye indalama shama magazine 2,419. 
## Ici cipendo ca 31% ico ciletulangisha ukutila imishitishishe yesu tailileko pantanshi pakati ka 2009 na 2010, nobukulu bwacipunda nakabili bwafikile ku K12,000,000.
## Natusambilila!
## Intungulushi ya Cikoseleshi: Barnabas
## Dabidi & Yonathani: Bacibusa ba cine
## Ifya kucita no bubifi mu cilonganino
## Ubupyungishi bwa Bamalaika
## “Natuleya!” ya kuntanshi
## Muli uno mwaka tulinokumona ukuya kwa ba Editor balipo.
## Lesa alebatungulula pamo nolupwa lwabo ukubwelelamo ku Germany uko bali nokuibimba muku kansha kwa ntungulushi sha munkuta nefya buminshoni.
## Ici tacishile mukupumikisha, lelo kukwambafye bamunyinefwe abaibimbamo balyesha ukushimpa uyu mulimo munshila iwingakonkanyapo nokubomba pa myaka iingi ukwabula ukushintilila pa muntu uuli
onse uleutungilila. 
## Lelo fyonse fibili, ukulolesha kunuma elyo nakuntanshi, 
## nacilenga intungulushi sha uyu mulimo ukutontonkanyapo bwino bwino nokutantika ifintu fimo ifilingile ukucinjishiwa pakuti magazine ingatwalilila kuntanshi.
## Nanomba tatulakumanisha bamunyinefwe nenkashi isha uyu mulimo.
## Pamulandu waici, casuminishiwe ukusankanya amabumba yabili, ilya lelolekesha pali “Natuleya!” elyo nelya “Inkosho”.
## Ibumba lipya ilya bampandamano nomba lipangilwe na bamunyinefwe 6, nabambi 4 abalebomba ngaba Coordinator mufitungu babelele (moneni pebula 30). 
## Tulelolekesha pakulundapo nabambi, maka maka inkashi shili ishapokelelwa ukuilunda kuli ifwe. 
## Elyo napa provincial Level, ba coordinator kuti bakabila incenshi intungulushi ishakubatungilila.
## Nangula cili icakutila ba Editor balipo bali abaiteyanya ukukonkanyapo ukuibimba mukupanga kwa iyi magazine ilyo bakaba ku Germany ukupitila mukubomfya email
## elyo nokulaisa libili libili ku Zambia, 
## twasalile ukufwaya bamunyinefwe abo bengakwanisha ukubuula imilimo imo iyo babomba.
## Ibumba lilolekesha pa fitabo mu Kasama nalisumina ukukonkanyapo umulimo wakuprinta no kupwishisha magazine kuntanshi.
## Lelo mufifulo tulefwaya ukubika bambi, mukwai moneni ilyashi pebula 30.
## Tulekabila ukusha ubusuma bwa magazine kuli bakabelenga.
## Kukusenamina kwakwa Lesa, bamunyinefwe aba mu Germany balilenga twakwanisha ukushita mashini iikalamba kabili iyangufyanya ukuprinta amapepala. 
## Ngefyo mumwene magazine ili muminwe yenu, ilekwanisha ukuprinta pepepala ilikulu (A3), kabili nefikope filemonekako bwino nomba.
## Pakuti twingabikamo amalyashi yalekana lekana, twakulapanga amagazine aya mundimi shibili, imo mu Cibemba imbi nayo mu Cingeleshi. 
## Icikasha incende yakubikapo amalyashi nayambi muli cila lulimi. 
## Elyo twalikonka nefyo bakabelenga bamo bamo batwebele ukutila twingasansha “Natuleya!” ne “Ikosho” nokukwatafye magazine imo kuntanshi lelo isuma. 
## Kuli abo baleumfwa bwino sana ukubelenga magazine iikwete indimi shibili bakakonkanyapo ukuilako pantanshi mukusambilila ukupitila mukushita yonse yabili – amalyashi ayengi yakatwalilila ukuba cimo cine.
## Tulekabila ukubweshako umutengo wakupangila.
## Umutengo wamapepala, inki nemweseshe ilenina inshita yonse. 
## Pantu tulefwaya kutuula imilimo mu lubali lwa milembele, ukutwala mululimi lumbi, nemipangile ya magazine pamabeya ya bantu abengi, tulekabila ukufushishako indalama ishakubomfya.
## Ilangi lya nkupo nga iyi ili mumwinwe yenu isenda indalama ukufika kucipendo 45% ishacipendo tupangila. 
## Twasalile ku nshita ileisa ukulaipanga pamutengo uwapanshi kabili munshila iya yanguka pakutila tatwishile ninika umutengo wakulaishitishapo. 
## Indume shamu Kasama shili nokukonkanyapo ukufwaya ama volunteers (bakubomba lutu) mukubika amapepala ya magazine capamo mukutwalilila ukulenga umutengo wakushitishishapo panshi kuli bakabelenga.
## Tulekabila ukufuntulako ukusalanganya
## Ukushitisha magazine ukupitila mu filonganino cikankala, kabili tulinokukonkanyapo ukucita ici. 
## Lelo twasangile ukutila ninshila imo ibombeka panono panono, kabili cipendo ca bantu fye abanono abashita.
## Pakuti twingacefyanyako imibomfeshe yandalama, tulingile ukumona ukuti amagazine ayengi yaleshitishiwa. 
## Pamulandu wa ici, natukushako indalama yakupeelamo abo bakalashitisha magazine. 
## Tukalabombela pamo nama Coordinators elyo nama Distributors ukumona ifyo twingafuntula imisabankanishe ya magazine mu ncende shabo. 
## Nga cakutila muli cila District twakwete umuntu umo “Kashitisha uwamaka” uuleshitisha ayali 100 pali cila magazine, 
## kuti indalama shailako imiku itatu pamulu nokulenga magazine yesu ukwishibikwa sana ukucila ifyo yaishibikwa pali nomba. 
## Mulandu nshi ba “The Post” beka nangula bakashitisha wamapepala bambi ebofye balesanga abantu abaipeelesha ukushitisha? 
## Ulukuta mu Zambia icinefye lwalikwata abantu abo lwingapeela abengabomba bwino amakwebo, teifyo fine? 
## Tulekabila abantu abashilesakama pakulamfya insapato shabo. 
## Natubombele pamo! Kuti mwaisawamya insapato shenu limbi. 
## Cikulufye kuti mwakwanisha ukwendauka, ukutwafwa ukusabankanya ukwishibikwa kwacine cakwa Lesa mu ncende tubelele!
## Kuli abo abakotele sana or abashingakwanisha mukushitisha, twabikamo ipepala lya musangulo (Donation Slip) muli iyi magazine. 
## Ikumikeniko kumapaalo yakwa Lesa mwitumba lyenu nabo bakalabomba ngaba Editor, Translator nangu abakwanshika ifyo magazine ikalamoneka kuntanshi.
## Nangu afweni ukulipila indalama shapa ofeshi nefikumine fya milanshanishishe.
## “Beni abakankala – mu milimo isuma!”
## Lesa amupaale konse uko muli!
## Bamunyinefwe Ba John Symons abakoseleseshe ababomfi abengi sana muno mu Zambia
## Amashiwi ya Mfumu Yesu Kristu ayo asosele ku basambi bakwe ilyo ali nabo mumu putule wa pa mulu, mu bushiku bwa kulekeleshako yaliba ayakankala nganshi. 
## Na yamo pamashiwi asosele tuyabelenga muli Yohane 16:33. 
## Ifi fintu nalanda kuli imwe, ukut makabe no mutende muli ine.
## Pano isonde mumona amacushi, lelo tekeni imitima. 
## Ine nalicimfya abapano isonde.
## Aya amashiwi yaletulanga fye apabuta ukutila Yesu talelaya abasambi bakwe ukwikala mubwanalale panuma ya kusenda imembu shabo pa capindama nakalya, nga fintu bakashimika bamo baletweba ilelo.
## Yesu akomailapo ku basambi bakwe ukutila nangu mulefwaya nangu ta mulefwaya, amacushi atemwa amafya mwakulayamona ilyo mucili pano isonde.
## Lelo abakonkomeshe ukucita ifintu fitatu ilyo bali mukati ka macushi:
## ukuba nomutende kumutima,
## ukuteka imitima,
## ukushintilila pa kucimfya kwakwa Yesu.
## Nomba ifi fyonse fitatu tafyaanguka ukuficita ilyo uli mubwafya. 
## Kanshi Shikulu pa kwishibila kabela ubunake bwesu, 
## alapalamika mupepi naifwe abantu mu nkuta atemwa mufipanda fyesu abo apeela ifya bupe ifya kutu koselesha nokutungilila nokwiminina naifwe munshita sha musango uyu, 
## nimukutila batungilile umutende wakwa Kristu mu calo icayafya, elyo batwafwe ukuteka imitima epali twafuma mu nshila, 
## kabili ukutulanga ukutila muli Kristu, tuli bakacimfya abapulamo. 
## Intungulushi shili nokwafwa abantu bakwa Lesa muli uyu musango bali nokukwata umutima nembela ifyo tumona mu musambi umo mulukuta lwantanshi uwaleitwa Joseph kabili uyo abatumwa bapeele ishina
limbi, Barnabas, ilyalola mukutila umwana wa cikoseleshi.
## Na pali ici, twalalolesha pa mweo wakwa Barnabas, no kusambililako fimo fimo ifingatwafwa ukuba intungulushi sha cikoseleshi.
## INTUNTUKO YAKWA BARNABAS
## Icipingo catusokolwela ukutila Barnabas ali mu Yuda wa mumukowa wakwa Lebi. 
## Afyalilwe ku calo ca Kupro (Cyprus).
## Ekutila tali mwina Yerusalemu iyo.
## Lelo alikwete ulupwa mu Yerusalemu pantu aitwa ukuti mufyala wakwa Marko. 
## nomba kanshi apo ali mulupwa lwa bena Lebi, ninshi ali nishimapepo. 
## Eico wene ukuilunda ku lukuta muli ishi nshiku, 
## te cintu cayanguka nakalya pantu elyo ifikansa noku kankambwa kwa lukuta ulupya kwabipile sana, 
## maka maka ukufuma kuli bashimapepo. 
## E ico kanshi intungulushi iya cikoseleshi ni iyo ili nokusuula ubucindami bwaiko no kunakila ubufwayo bwakwa Lesa, 
## nangula fye kumubili tacilemoneka ukupanga amano.
## Cikankala ukufinya ishiwi lyakutila iyi ntungulushi iya cikoseleshi tayasokolweke mu bena Yerusalemu umo ulukuta lwali panshita ilya. 
## Lelo umwina Kupro, mu lukuta lwakwa Shikulu tamwali nokuba ba mwisa, abeni atemwa abatulatulafye, nakalya, 
## pantu tatwishibe ico Lesa aleletela abantu abafuma ukutali pakati kesu. 
## Nalimo ebali nokuba ba Barnabas pakati kesu.
## Ali icakumwenako mukupeela no kuicefya
## Abena Kristu balasansamushiwa apakalamba ukumona intungulushi shabo nga shaba ne mitima ya bukapekape, kabili abaicefya. Ilyo tukwata amafya, tusala ukuyalondolola ku ntungulushi isho tulemonamo umutima wakwafwa elyo nokuicefya. 
## Pa nshita imo abena Yerusalemu balepita mumafya sana, e ico abena Kristu aba kwete baleleta icuma nendalama nokwakana naba shakwete.
## Talyali lifunde iyo nakalya, calefumafye pamitima yabo abene. Nao Barnabas ashitishe impanga yakwe no kutwala indalama ku batumwa ukuti bashakanye umwabelele ukukabila kwa bantu.
## Mukwai umweo wakusakamana abalepita mukubulisha tawapelele apa pene nakalya.
## Mu Milimo 11:27-28, ilyo ali na Paulo mu Antioke, Lesa asokolwele ifyo kuntanshi kuli nokuba icipowe cikalamba, ulukuta lwa mu Antioke lwa pekenye ifya nkumbu no kufituma ku Yerusalemu muminwe yakwa Barnabas na Paulo.
## Aile tuula indalama ashitishemo icilime cakwe pankasa sha batumwa. 
## Emutima wakuicemfya saana. 
## Indalama shali shakwe, nalimo nga alipeele abo umwine enga temwa ukwafwa ukulingana no bukabilo bwakwe, pantu na abatumwa tababikilepo ifunde lya kutila kano fye waleta kuli bena iyo. 
## Lelo pamulandu wa kucindika intungulushi shakwe, asalile ukutwala kuli bena pakutila ebo bamone ifyo benga bomfya bwino ishi indalama.
## Nga tuli nokuba abana na cikoseleshi, tacilingile uku bombela ifintu kumbali nakalya.
## Lelo tufikilishe umulimo wesu ukupitila mu ntungulushi shesu, ici cilaleta paalo ilikalamba mu myeo yesu.
## nangu intungulushi shesu kuti bamoneka aba bulwa kumubili, ifwe natukwata, nga tuli ba Barnabas abasuma, tuli no kwampana pamo mukufikilisha ubwite bwesu kuku koselesha abali mukukabila.
## UKUSEKELELA ABALI MUKU KANKAMBWA
## Awe pakufika ku Yerusalemu alaesha ukuikuminisha ku basambi, lelo bonse balamutiina, pakukana tetekela ukuti. v.27 lelo Barnabas alimubuulile..
## Umulandu wa kupilibuka kwakwa Paulo waimishe amafya ayakalamba yabili mu mweo wakwa Paulo.
## Ubwafya bwantanshi akwete naba Yuda (v.22-25).
## Ico ena alafundaula aba Yuda bamu Damaseke bapanga ukumwipaya pantu abafutuka. Bwangu bwangu, abutukile ku Yerusalemu, ku bena Kristu ukuti apusuke ku ba Yuda.
## Na kulukuta lwauko, aisanga mubwafya bwalenga cibili. 
## Bakaana ukumupokelela pamulandu wakuti balemutwishika. 
## Panshita ya musango uyu tatwishibe ifyali mu mutima wakwa Paulo.
## Lelo kwena ninshita yaku pelelwafye sana. 
## Nga washilwe weka muli uyu musango pa nshita ntali, cintu ca yanguka ukutwishika nga cakuti ubusalo bobe ubwa kukonka Kristu buli ubwa mano atemwa iyo.
## Lelo Barnabas alimubuulile ...” Ekutila Barnabas aiteyenye ukucita ica pusanako kufyo bonse bacitile kuli Paulo. 
## Nga muli ba Barnabas, tamwakaloleshe kufyo abantu bonse basuminishenye ukucita, lelo mukakonka ubutungulushi bwakwa Mupashi wa Mushilo muli imwe. 
## Ilyo bonse bakaana umuntu mu nshita ya musango uyu, te lyonse cinga pilibula ukuti na Lesa namukaana. 
## Kanshi Barnabas aiteyenye uku kuula ubulalo apakutila Paulo engabukilapo ukuti apokelelwe mu lukuta. 
## Nomba ukusenda intampulo sha musango uyu kuibiika mukaposa mweo apakalamba nganshi. 
## Lelo pakuba uwa mutima uusuma, uwaisulamo icitetekelo elyo no Mupashi wa Mushilo asendele uyu mulandu mukucetekelafye Lesa ukuti ifyo Paulo alelanda fyacine. 
## Eico, Barnabas acitile ifintu fitatu mukukoselesha Paulo no kumusekelela ngo mwina Kristu:
## Apalamike Paulo mu mweo wakwe. 
## Ilyo tatula konkelela ulukomo lubi pa mweo wa muntu, tweshe ukumupalamika kuli baifwe pakutila tuyumfwile kumwine ifyo umulandu wakwe uli. 
## Intungulushi ya cikoseleshi ilapalamika nabalemoneka uku kankambwa. 
## Barnabas tatiinine ukusekwa ku basambi banankwe, atemwa ukusuulwa pa kupokelela Paulo no kuba nankwe, lelo atontele amenso yakwe pali Lesa, nokumona umusango alemwenamo.
## Amutwele ku batumwa.
## Ilyo ashininkishe ukuti Paulo musambi icinecine, atwalilile ukucindika abatumwa, tabatungile ababi pantu bakankambile umusambi wa cine mukukanaishiba. 
## Intungulushi ya cikoseleshi taibombela ku kuikuulila ubufumu mukati ka lukuta pamulandu wakuti ikwate ibumba lya balingile ukulainakila.
## Alondolwelele abatumwa ubunte nokupimpa kwakwa Paulo.
## Nga tuli ntungulushi ya cikoseleshi iya cetekelwa nga Barnabas, tukalandilako abantu abalekabila ukupokelelwa ilyo pali ubwafya, no bunte bwesu, bukapokelelwa, pantu fwebene twali pokelelwa. 
## Barnabas akanaba umuntu uwa cetekelwa nokucindikwa saana ku batumwa, nga tacali icayanguka saana kuli wene ukulandilako Paulo pa nshita ya musango uyu.
## UKUTUNGILILA UMULIMO UPYA MU BENA FYALO
## Ukufika panshita ino, abena Kristu abengi bacili abamutundu waci Yuda, umwatendekele ulukuta, mu Yerusalemu. 
## Kanofye nalimo abang`anda yakwa Koneli Eico abena Kristu aba pashilwe ukufuma mu Yerusalemu pamulandu wa kupakaswa panuma ya mfwa yakwa Stefani, balelanda fye Imbila Nsuma kuba Yuda banabo.
## Lelo bamo aba Yuda baku Kupro na Kurene, bena balabila naku bena fyalo Mukucita ifi.
## Lesa asokolwele ukuboko kwakwe ukwe paalo pamilimo yabo, pamulandu wakuti bakonkele ukulanda kwakwe.
## Ni muli uyu musango ulukuta lwa ntanshi mu bena fyalo lwatendeke mu musumba wa Antioke.
## ululumbi lwa kubomba kwakwa Lesa mu bena fyalo lwafika kubatumwa mu Yerusalemu. 
## Abatumwa basontele Barnabas ukuya ku Antioke mukumona uyu mulimo upya.
## Inshita naimbi iya kunuma, bacitile cimo cine ilyo baumfwile palwa citetekelo mu bena Samaria, batumine Petro na Yohane ukuya mona.
## Abatumwa ta basontele uuli fye onse iyo, lelo balolekeshe pa mbela sha muntu uwalingile ukutuma ku ncende ya musango uyu. 
## Efyo na Paulo asosele ku bena Filipi.
## Lelo nacetekela muli Shikulu ukutuma Timoti kuli imwe bwangu ukuti naine mpeme pa kwishiba ifya kuli imwe pantu nshikwete umuntu uwa lingana nankwe umutima,
## untu engasakamana icine cine ifya kuli imwe. 
## Pantu bonse bafwaya ifyabo abene, te fyakwa Yesu Kristu. 
## Lelo mwaishiba ukweshiwa kwakwe, ukuti abombele pamo naine ku Mbila Nsuma ngo mwana kuli wishi.
## Eico na cetekela ukumutuma ilyo line nkamona ifyo cikaba kuli ine.
## Intungulushi ya mutima wa musango uyu kuti ya konselesha abena Kristu abapya ilyo bailunda kuli Shikulu.
## Natusambilileko imilandu isano (5) iyo tulesanga mumibombele yakwa Barnabas mu Antioke kukulenga abena Kristu bacina Hela (abena fyalo) bashininkishe ukutila ica cinecine balipokelelwa kuli Lesa, kabili naba kwata isenge na bena Kristu abaci Yuda pamo pene fye nabatumwa.
## Amwene ukusenamina kwakwa Lesa mu bena Antioke. 
## Ngakuti Lesa atwisula amenso ya kumupashi nokumona ukusenamina kwakwa Lesa mu milimo ilebomba bamunyinefwe, tuli nokubatungilila sanafye. 
## Natweshe ukuba intungulushi isha cikoseleshi kuli abo Lesa alesenamina, te mulandu nangu te bena kusembululwa pamo nga ifwe.
## Alisekelele pamo nabo. 
## Awe kanshi intungulushi iya cikoseleshi taiba nakalumwa ilyo Lesa asenamina umulimo uutendekwe na bantu abali nefibelesho pamo nefifyalilwa fyaibelako kufyo yena yaba.
## Aibimbile mu mulimo untu Lesa atendeke kale kale.
## Cila koselesha apakalamba nganshi kabili cilaleta ipaalo pakuba aba ampana na Lesa mu mulimo alebomba.
## Akonkomeshe abantu ukutwalilila mucisumino cabo. 
## Icitetekelo cabo icipya nalimo ku ntanshi kuti basanga amafya pamo ngefyo abena Kristu bamu Yerusalemu balepitamo. 
## Icalengele nabamo ukubutukila ku Antioke nokutendeka uyu mulimo.
## Atwalilile ukwendela mu maka yakwa Mupashi wa Musilo.
## Kakoselesha mukalamba ni Mupashi wa Mushilo. 
## Eico ngatwabulwa ukwendela mu kutungululwa nankwe, teti tufishepo ubwite bwesu.
## Pamulandu wakubomba kwa musango uyu, ibumba ilikalamba lyalundilweko kuli Shikulu. 
## Buumo bwa mucitetekelo bwamoneke kuli bonse, namashiwi yakwa Paulo ku bena Efese 2:14-16, 
## yamoneka pambilibili fye ukuti icibumba calupato nacibongololwa, 
## Lesa nalenga umutende uku moneka, no kuwikishanya bonse babili. 
## Ifi efisokoloka apali intungulushi iya cikoseleshi.
## 1 Samuele 16-31 itweba pali Dabidi nefyalecitika pakati kakwe na baume babili, Shauli elyo na Yonathani. 
## Bonse aba babili, balishibe ifyo Dabidi ali umushilika uwatunguluka, nefyo ali ing`omba isuma, elyo nokwishibikwa kwakwe ku bantu. 
## Lelo nangula cali ifyo Yonathani alitemenwe saana Dabidi. 
## Kumfwa Shauli ena alipatile Dabidi, alefwaisha ukwipaya, lelo Yonathani ena atemenwe ukucingilila Dabidi ku bubufi bwakwa wishi.
## Ilyo tulebelenga pa mufyashi umwaume elyo nomwana mwaume, tulemona bwino bwino ukutila, Yonathani muntu wa bumupashi elyo Shauli alemoneka ngo muntu wa bumubili.
## Isambililo ilyo tulesambilishiwa lya kuti, umuntu wa bumupashi akaba katemwa wa bantu abasuma (Tito 1:8), uwakwata icishibilo cakuicefya (Kolose 3:12), uushakwata bukaitemwe
(Filipi 2:5), uwacitemwiko (1 Petro 1:22) kabili uwankumbu (Kolose 3:12).
## Shauli muntu uwa bumubili kabili akwata icishibilo cabufuba, ulupato elyo na bukaitemwe. 
## Ukupalama kwakwa Dabidi, kwaletele ifintu ifyabipa muli Shauli, lelo muli Yonathani mwaishile ifintu ifisuma. 
## Tulingile twasambilila amasambililo nokuipusha fwebene ati, bushe ni nani uo twapalana nankwe, bushe ni Shauli nangu ni Yonathani?
## Yonathan na Dabidi bapanga ici pangano.
## Ici ciputulwa citweba pelyashi lyantanshi ilya pakati kakwa Dabidi na Yonathani.
## BWALI NI BUCIBUSA UBWAKUPAPA
## Tulebelenga pali bucibusa ubo bwapangilwe pakati kamwana mwaume wa mfumu nomunto umupina. 
## Ici cali cakupapa pamulandu wakuti abantu bamo elyo maka maka umwana mwaume wa mfumu nge wakwete ubufuba bwakutila Dabidi ewacifishe Goliati, 
## elyo nokuwata umwenso wakuti limbi abantu kuti bacindikisha Dabidi ukucila umwana wa mfumu, lelo Yonathani takwete amatontonkanyo yaifyo. 
## Tamwali bufuba mu mutima wakwe. 
## Tulingile ukuba abailuka pakutila tatuwilile mulubembu lwa bufuba elyo abantu bambi mucifulo caifwe bapeelwa amalumbo pa milimo iyo babomba.
## Ulunkubwa kalubi, Kolose 3:5. 
## Kuti twakumbwa ifinti ifingi ifili nga ululumbi (ukutashiwa), ifikwatwa (ifyo bakwata) icifulo bakwata (balikwata indalama ifwe nakalya). 
## Ilyo twatendeka ukufwaya ifi fintu, twamba ukucita kwati nibalya bakwata tulesa elyo tuleka ukushintilila pali Lesa uwaba umofye wacishinka uyo uutupeela fyonse ifyo tukabila. 
## Ubufuba ebwalengele intungulushi sha baYuda ukupingwila Yesu ukufwa, Mateo 27:18. 
## Abufuba bukamwibila insansa shenu, nokulenga imwe ukukanasekela mufyo mwakwata. 
## Icipingo citila, 'Lelo abantu abafwaya ukuba abakankala ba fyuma, bena bawila mu ntunko no kwikatwa ne fintu ifyabuwelewele ifingi no lunkumbwa lwakubaletelela. 
## Elyo ifi fibaposa mukubonaula no kuloba. 
## 1Timote 6:9. Yonathani aba cikope ca mfumu Yesu Kristu. 
## Icipingo ciletila pa lwakwa Yesu, “Kristu wena nangu aba ni Lesa, lelo tashintilile mukulingana na Lesa. 
## Lelo aisangwile uwafye, aicitile ifyaba umusha. 
## Ayaluka umuntu no kuba ifyo abantu baba. 
## Kabili apo ali ngo muntu, aliicefeshe, alebeela mpaka na ku mfwa, nayo imfwa ya pa musalaba.” 
## BWALI NI BUCIBUSA UBWA KUKANAITEMWISHA
## Icitemwiko cakwa Yonathani calondololwa ukuti “ aishileba umo na Dabidi mu mupashi elyo amutemenwe nga umwine.” 
## Umuntu uwaitemwisha ena lyonsefye atangisha ifyo alefwaya umwine. 
## Ili versi litweba ukutila Yonathani akwete icitemwiko pali Dabidi ngeco akwete pamwine. 
## Yonathani kuntanshi aishile langisha ukutila ena kuti atemwa Dabidi ukucila efyo engaitemwa umwine ilyo aishile kuku papata Shauli ukutila eipaya Dabidi nangu ilyo aile mukufwaya Dabidi pakuti amusoke ukutila Shauli aleisa ku kumwipaya.
## Nangula Icitemwiko Yonathani akwete pali Dabidi cingakula umusango shani, tekuti cifike ku citemwiko ico Kristu akwata pali ifwe.
## Yesu tapelefye pakwesha ukutwala umweo wakwe kumfwa ngefyo Yonathani acitile lelo ena apeele umweo wakwe. 
## “Tapaba umuntu uwatemwa umunankwe ukucila pali uyo waleka umweo wakwe pali bacibusa bakwe.”
## Ukutemwa kukalamba kutemwa kwakwa Lesa pa bantu nga ifwe uko kwalangishiwe mu mulopa uyo wasumishiwe pa (kalbale) capindama.
## Ilyo talafwa, Yesu apepele, “te bufwayo bwandi, lelo ubufwayo bwenu ebo bucitwe.”. 
## Ukutemwa kwakwa Yesu pali Lesa nako kwali ukwabula bukaitemwe. 
## Tafwaile ukuisekesha umwine, lelo afwaile ukusekesha Lesa.
## Tulomfwa ukuti, “Kabili mulemona ukuti mulecita ifyakuwamina abanenu, te fyakumuwaminafye mwe bene.” 
## Ifyo efyo Yesu acitile kabili naifwe efyo tufwile ukulacita.
## MWALI UKUIPEELESHA BULILAMBO
## Yonathani afuulile imingila ya bufumu nefyabulwi fyakwe nokufipeela kuli Dabidi. 
## Alishibe ukuti Lesa asontele Dabidi kukuba imfumu te ena. 
## Tacali icayanguka ukuba imfumu bonse babili.
## Ukufuma pa nshita ilyaine, Yonathani aishile ibimba ku kumona ukuti Dabidi afikilisha ubufwayo bwakwa Lesa mu mweo wakwe.
## Shauli alifulilwe kabili afililwe ukwishiba umusango Yonathani abelelemo.
## Ulutampulo lwakwa Yonathani ulwa kufuula umwingila wakwe nalupalana nakufyo Shikulu Yesu acitile ilyo ali mu muputule wa pamulu nabasambi bakwe.
## Yesu alabile kumwingila wakwe nokusamba amakasa ya basambi bakwe.
## Acitile ici pakuti apeele icilangililo icakuti abasambi bakwe bacita cimocine. 
## Ndesubila ukuti abasambi tekuti balabe bulya bushiku! Umwana wakwa Lesa abapyungile ukupitila mukusamba amakasa yabo. 
## Elyo nomba abebele ukusenda icilangililo cakwe.
## Ukulaba kumwingila wakwe ecintu cimo ico Yesu acitile ilyo talaya pa lupanda apo ali nokupeela ilambo likalamba nokupeela umweo wakwe ku babembu. 
## Ilyo aile pa lupanda, balimufuulile.
## ICITEMWIKO CA CIPANGANO
## Ici cilepilibula ukutila icipangano cabakakile capamo. Pamulandu wa kututemwisha nganshi, Lesa alitupususha nokutuleta mucipangano cakumfwana nakwe.
## Cipangano icapangwa ukupitila mu mulopa. 
## Tapali icinga tupaatula ku kutemwa kwakwe.
## Abo bonse abaibimba muli ici cipangano cipya na Lesa, baliebwa ukutila baletemwana ngefyo Kristu atutemenwe. 
## Muli ici, abantu bonse bakeshiba ukuti tuli bakwa Kristu Yesu nga bamona ukutila pamo nga basambi bakwe twalitemwana.
## Icitemwiko cakwa Yonathani calangishe ukuipeelesha kwine kwine kuli Dabidi, ukulangisha ukutila, ali shininkishe ukuti Dabidi alisalilwe kuli Lesa mukupusanako na Shauli uo ali mukukonkapo. 
## Eico Yonathani ali nokucita icili conse ukucingilila Dabidi nokumwafwa ukufikilisha umulimo wakwa Lesa mu bwikashi bwakwe.
## Bushe tulabeela ifunde lyakwa Kristu nokutemwana, nokufwaisha ukwafwilisha bambi mufyo balekabila, nokulundapo ukutila bengafikilisha ubufwayo bwakwa Lesa mu myeo yabo?
## Ifya kucita no bubifi mu Cilonganino
## Ali mukalamba wa cilonganino mu lukuta lumo ulwa mu calo ca Germany pamyaka iingi. 
## Aleshimikila libili libili, aleibimbamo mumakuule ya palukuta ilyo kuli ukukuula, aleibikako ilyo ena nentungulushi shinankwe bapangana ukucita icintu. 
## Alikwete amakwebo yakwe ayo alecita mu musumba. 
## Ali nikasunga wa cipao ca lukuta pa myaka iingi. 
## Abantu bonse bali mucetekele.
## Bushiku bumo ulukuta lwalinokulipila indalama ishingi – elyo nendalama shalilembelwe mucitabo lelo umo shalesungilwa tashalimo!
## Uyu mukalamba alipushiwe ukuti engalondolola.
## Lelo ena atendeke ukubepa aba lukuta ubufi. 
## Abepeshe bambi.
## Apeele icintinya intungulushi shinankwe. 
## Namukulekelesha, caishile ishibikwa:
## Alibomfeshe indalama ishingi ku kwimya amakwebo yakwe ayo yali pakuwa. 
## Elyo ena acitile ici ukwabula ukwipusha intungulushi shimbi.
## Indalama shaile mumenshi. Munyinefwe alikene ukupapata nangu ukupanga ifintu bwino. 
## Lelo ena eco acitile, akene ukutwalilila ukulongana kuli lulya lukuta, ena nolupwa lwakwe baleikalafye pang`anda. 
## Panuma ya mwaka umo nalimo nokucilapo, caumfwikike ku bantu bamo ukuti alelongana ku lukuta lumbi. 
## Kabili uko kwine, eko alelongana mpaka akota nokufwa afwa.
## Umuntu onse alyumfwa amalyashi ayapala ili. 
## Ca nsoni sana ku ntungulushi. 
## Ifintu ifyamusango uyu filonaula umucinshi uo abekala mushi bakwatila icilonganino. 
## Satana alesansamuka, na Shifwe uwa mumulu alekalifishiwa pakumona abana bakwe balekana uku bombela pa membu shabo bwino bwino.
## Kashi nifinshi ifikacitika ku mubembu?
## Bushe kuti twayafwilisha shani?
## UKUCINGILILA KWALIWAMISHAPO UKUCILA UKUPOLA
## Amano intungulushi ishingi shipandako bambi yakutila: cawaimishapo ukutaluka kubwafya mukwangufyanya, ukucila ukwisa mukulafwaya ubwasuko panuma. 
## Ilyo twaisa kulubali lwa ndalama nefipe, ukucetekela kusuma, ukwalulula kwawamishapo. 
## Kwaliba ifikomo ifyo cila cilonganino cilingilefye ukukonka, ifilinga, Kasunga wacipao afwile alepeela akasebo kacipoa lyonse, intungulushi shilingile ukulaceceta mufitabo
fyandalama nokumona indalama shilipo. 
## Elyo kabili kuti shafumishiwafye lyo abantu babili baisa capamo. 
## Abo bonse abalolesha pandalama sha cilonganino bafwile ukuicingilila indalama kubene beka. 
## Tecamulinganya ukubuula isho ndalama nokushibomfya ku masanso ya pang`anda, kukukabila kwa ndupwa, elyo kufyakukabila fyabo abene ukwabula ukubafwa pakuti bengekalila muli bucishinka.
## Amafumo yamo ayesa ukwabula ukuiteyanya ayo yasangwa mubwikashi bwa misepela yesu kuti yacincintilwa ngacakutila twapeela imisepela yesu imilimo iyampomfu iyakucita, ubusambi busuma elyo nemikalile isuma iya ukubasakama mu ndupwa shesu.
## Imitontonkanishishe ya cilumba mu myeo ya intungulushi ishingi mu nkuta ilelo nifwe twalenga. 
## Ngacakutila tatwashipeele amashina ayakushisumbula, nangu ukushicindikisha ukucila intungulushi shimbi, nalimo nga shalitwalilila ukuba ababomfi abaicefya ngefyo shali imyaka yakunuma.
## Elyo limo limo caliba icaanguka ukucincintila imbela shabipa ukuti shiba mumikalile yandume nenkashi, kwaliba imembu shimo ishisa mukucitika “bwangu bwangu”. 
## Mucinefye, Shikulu Yesu atile “shifuma mukati kamutima”. 
## Umuntu kuti afisa mu mutima amatontokanyo ayabi pamunankwe nangu pafikwatwa, ninshi ena apela incende ku mwenso nangu ifyakukabila – 
## elyo bushiku bumo uyo muntu acita cimo icakusungusha abantu bonse abamwishiba. 
## Ulubembu nalufyalwa
## Nomba kucamupamba, ici cicitika ku mwina Kristu onse.
## Twalisambwa mu mulopa wa mfumu yesu Yesu Kristu, ilyo lyonse tucili pano isonde (1:8). 
## Inshila yakupwishishamo ubu bwafya ili mwi verse likonkelepo (1:9): 
## “lelo nga tuyebelela ifyabubifi fyesu kuli Lesa, apo wena wacishinka alacita ifyo alaile. 
## Alatubelela uluse ku fyabubifi fyesu fyonse, no kutusamba ku fibi fyonse ifyo tucita.” 
## Ulukuta lusuma lukalafundisha lyonse lyonse pali iyi inshila ya kulapila, ukuyebelela nobwelelo.
## Elyo kabili, nentungulushi shikalakoseleshanya nokukoselesha bamembala walukuta ukwikalilila muli ici cikomo ukupitila ukupanga ukwampana kusuma ukwacitemwiko ukwakuti ilyo munyinefwe aponena mulubembu aisa pabwelu nokutumbula ulubembu lwakwe. 
## Intungulushi shikacita icili conse mukucingilila uyu munyinefwe kukusekwa nokusulwa elyo shikamwafwilisha namu mafya yatumbuka mukubembuka kwakwe. 
## Buyo bwa ntungulushi bukaba bwakumubwesha munshila, tekumupaanika, iyoo. Shifwaya ukwafwilisha, te konaula iyo. 
## Bamembala ngabaishiba ici, cikaba icakubangukila ukukaana fisa imembu shabo nokulapila elyo nokutumbula ifyo bacitile nokutendeka cipya cipya.
## Lelo ngacakuti umo “uuleitwa munyinefwe” aponena mulubembu akana nokulapila – bushe kuliko fimbi ifilingile ukucitwa?
## Ee, natuleya nokulanda nankwe!
## Lesa aile mukumona Adamu na Efa ilyo babembwike mu Kutendeka 3:8-9.
## Nathan aile mukumona Dabidi ilyo acitile ubulalelale na Batsheba muli 2Samuele 12. 
## Lesa aletuma bakasesema bakwe kukulanda ku bantu abaiswilemo ububifi. 
## Imfumu Yesu yaile kukumona Petro muli Yohane 21 panuma yakumukaana kuli uyu musambi. 
## Ifi eficita kacema musuma: Alakonka impaanga shakwe isho shiile iciyeyeye kabili aleesha ukushikunkumbila kung`anda. 
## Kuti catusungusha icipendo ca bantu ababwelela munshila yakwa Lesa mukulekelesha panuma panuma yakumona intungulushi imo iya cishinka iibaposeleko amano iilebapempula lyonse lyonse. 
## Natweshe ulu lutampulo lwa ntanshi mukwangufyanya nga filya Imfumu Yesu yayangufyenye muli Yohane 21 namuli Luka 24, ilyo munyinefwe aponena mulubembu talakosha umutima wakwe. 
## Natumwipushe amepusho ayasuma nokumupeela akashita kakuti engaipopolwela umwine, ngafilya fyacitile Imfumu Yesu ku musambi waku Emmaus muli Luka 24. Elyo:
## Tuleke Baibele ilande!
## Twiesha ukubikamo amatontonkanyo yesu muli ena, lelo tumulenge ukumona ubwafya ukuli ngana nefyo Lesa alebumona.
## Natucite ici ukulingana nefyacitile Imfumu Yesu muli Luka 24 nokumwafwilisha ukumona ubufwayo bakwa Lesa namafunde yakwe ayakukonka. 
## Tulingile ukumweba ififumamo ukulingana nefyo Lesa alaya abo abamukonka elyo nabo abakaana ukucita ubufwayo bwakwe. 
## Cebo cakwa Lesa ecaba nge “nkama” iyo itobaula ifyo fyonse ifikanya ubwinalesa. 
## Tulingile ukuba abailuka ukutila iyi ninshita yabulwi bwa kumupashi umo tulekabila “ulupaanga” ulusuma ulo “lulingulula amatontokanyo namapange ya mutima”
## Amashiwi yesu yalicepelwa sana amaka muli uyu mulimo. 
## “Pantu ifyanso fya bulwi bwesu te fya buntunse, lelo fya maka muli Lesa ku kuwisha amalinga ayakosa; tuwisha ifya fikansa, na conse icasansabala icaimikwa ku kukaanyo
kwishiba Lesa, kabili tutwala amapange yonse muli bunkole ku cumfwila ca kuli Kristu”. 
## Ilingiline ulubembu lufyalwa ukupitila mumatontonkanya yabi, eico kanshi, aya matontonkanyo yabi tufwile ukuyatwala muli bunkole nokuyalenga ukumfwila icebo cakwa Kristu. 
## Icanso cine cine icibomba ifi Cebo cakwa Lesa.
## “Munonko nga akulufyanya uye mweba icilubo cakwe uko muli babili mwekafye. 
## Nga akumfwa ninshi mwawikishanya na munonko.”
## Uku ekucimfya kukalamba! Lelo ngacakutila talefwaya ukumfwa, lyena kuti twakonka ifyo Shikulu asambilishe abasambi bakwe mu 18:16.
## “Sendeniko umo nelyo bambi babili!”
## Tailafika inshita yakwita muninefwe pacinso cabakalamba.
## Mu nkuta shesu shimbi twalibelesha sana ukusupula mukucita ici – ubwafya ubuli bonse, abakalamba balamiita elyo mwalamonekela pacinso cabo kwati nakalimo muli mucilye camilandu.
## Kuti caba icakupinkana nentambi, lelo mulukuta lwa mucipingo abakalamba tabalekabulula umulandu ukupitila mu kulaita abantu, balebalilapo intanshi ukwima no kubakonka kuncende balimoneni icilangililo cipelwe pamulu). 
## Kabili telilyalinefye bonse abakalamba bengaibimbamo, lelo babilifye nelyo batatu.
## Ubutungulushi bwabumupashi lyonsefye bulwisha ukupwisha ubwafya ukupitila mukubimbamo impendwa ya bantu abanonofye. 
## Ilyo munyinefwe ali mu lubembu amona abantu abengi baisa mukulanda palubembu lwakwe, elyo atendeka ukulakoseshako umutima wakwe ku kuipokololako. 
## Ilyo babili abantu ebaisa mutandalila, elyo akwata nenshita iisuma iyakumfwa kufilelandikwa, pantu taleumfwa ukutiinishiwa.
## Panuma ya ulu lutampulo nakabili, kuti kwaba ukucimfya: 
## Mwe bamunyinane, umo pali imwe nga ayaluka, afuma na mu nshila yacishinka, elyo umbi amwalulula nakabili, ishibeni ici.
## Uyu muntu uwayalulula umubifi ukufuma ku mibele yakwe ibi, ninshi akapususha ulya muntu ku mfwa kabili akafimba pa fyabubifi ifingi.”. 
## Lyonse lyonse tulingile ukusuubila kacema mukalamba ukubwesha impaanga shakwe lelo ukupitila mu munshila isha lekana lekana isho alenga ifwe ukubomfya ilyo tulelwishikana kukubwesha indume nelyo inkashi ili mulubembu.
## Nga cakuti nalyoline talapiile?
## Kucamupamba, limo limo tabasakama napafyo tuleesha ukubafwilisha. 
## Basuula amashiwi yesu nokukonkanyapo mu nshila shabo. 
## Bambi pali abo batendeka nokupeela icintinya kuli baimfwe: “Ndi nokumitwala kucilye ca milandu!” nangu “Mulemona icilecitika...!” 
## Bambi bakakwanisha ukongola bamo mulukuta nokushingulukwa nebumba ililebatungilila. 
## Bambi bakatendeka ukulasabankanya amalyashi ayabufi pali baifwe muncende tuleikalila nokutuletela ubwafya. 
## Shimo intungulushi shinensu kuti shatontonkanya ukutila tacili icalungama ukutwalilila nomuntu uwakana munshila shonse ishi.
## Kabili “Bushe temulimo wa Mupashi Wamushilo uwakushinina abantu pa membu shabo? 
## Mulandu nshi tulingile ukubombela pali uyu mulandu?” 
## Cinshi kanshi? 
## Bushe ici nacilinga ukubikako amano? 
## Bushe mucinefye tulingile ukubombela pamulandu uwingatuletela amafya ya musango uyo?
## Nililali tulingile ukubombelapo?
## Tufwile twaba abailuka. 
## Limolimo abena Kristu bacishinka balipakaswa kuntungulushi ishapimpa ukucila mucipimo pamulandu wakupusana kwamyumfwile yafintu ifyo amalembo yakwa Lesa yashalondololapo sana.
## Ico tekuti cibe mulandu.
## Cifwile caishibikwa bwino bwino kuti umuntu mulelolekeshapo tacili cakutwishi ukuti ali mulubembu,
## elyo kabili pali “inte shibili nelyo shitatu” pali uyu mulandu. 
## Elyo ngacakwebati tapali bakambone, lyena ninshi tatukwete nsambu shakutendeka ukufwailikisha muninefwe. 
## Tulingile ukucetekela Lesa ukuti akaleta icishinka pabwelu pa nshita yakwe umwine.
## Mulandu nshi tulingile ukubombela pali uyu mulandu?
## Lelo ngacakutila umulandu uli uwatambalala ukulingana nefyo icebo cakwa Lesa cilanda, pamonge ntungulushi tufwile ukucitapo cimo.
## Icebo cakwa Lesa tacitusuminisha ukufumyako ilinso kulubembu lwa mwina Kristu munensu.
## Mu cipande cabubili ica ili lyanshi tuli nokusoma ama verse ayo yatutungulula bwino bwino ukusenda ifikomo ifya yana pakutila twinga lungika umuntu wamusango uyo.
## Lelo kwali naimbi imilandu ine ico ulubembu tatufwile lwalekwapofye mu lukuta lwakwa Lesa.
## Ubukata bwakwa Lesa neshina lyakwe filonaika!
## Epakuti nomba mukubomfya ulukuta lwakwe, bakateeka na bamaka bonse aba mu mulu beshibe amano yakwa Lesa aya misango misango”
## Ulukuta elucimya lutwe mukuleta umutende wamu mulu, elulekabilwa nganshi ukupangwa nabwinga wakwa kalenga wa muyayaya. 
## Lesa uwabafye umo mpo asala ulukuta ku kumwimininako pano calo, lwena ekuboko kwakwe, eshiwi lyakwe, emakasa yakwe kabili ekumwentula kwakwe kwisonde limoneka.
## Ulukuta nga lulemoneka ulwafiko, ifyo abantu batontonkanya pali Shikulu waluko.
## Ulukuta nga talucetekelwe elyo taluleikala ukulingana nefyo lufwile ukwikala, tapengaba nelyo umo uwingatemwa ukutetekela muli uyo alingile ukulutungulula. 
## Ulubembu luli pakati kesu lukeshibikwa kuli bambi muli cino calo elyo ne calo icishimoneka ililinefye. 
## Elyo ngacakutila tatulubombelepo, Satana alomfwa bwino mukusalanganya ilyashi lya bipa nokulibifishako. 
## Kalemba wa nyimbo uku German alanda muli uyu musango: “Bushe pali bako umo uwapenda ifilamba ifyo Lesa alila ilyo ishina lyakwe lya bomfeshiwa nakabili mukulenga ifyabipa ukumoneka bwino...” miku inga iyo Lesa alila ilyo bamo pali baifwe na kabili balenyanyantila ishina lyakwe ukupitila muku kana bombela palubembu mu lukuta lwakwe!
## Ulukuta lulambula ubulwele!
## 
