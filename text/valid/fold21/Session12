## Bamupima ne cimo kuti bamupeele fyakufwala fya mayunifomu. 
## Bamuleka aya na ku ŋanda kuti aye abeye, aye afwale na mayunifomu.
## Anatole kuu naikalisha pa mwakwe amonafye Shamitombo uyu. 
## Kuli nakoka mukwai mu ma yunifomo ciweme nganshi. 
## Elyo alamushimikila nefyo bamwingishe ncito, 
## alalanguluka nokuti cabipa saana pakuti afume ku munankwe uwashukilafye, 
## lelo teti alabe kupitako nangu limo nakalya. 
## Anatole nao alamukonkomesha no kuti alebika amaano pa nito, nokuya umute ku kupepa. 
## Ninshi alimulondolwelela na fyonse kale afyamipepele ya Bukilistani.
## Nacine Shamitombo lalepuswa ku ŋanda ya Mulungu iyoo.
## Cila bushiku eko alepitila pa kuyasambililako katikishimu. 
## Baishibana saana na Patili Ferdinand, uwalemufundako ne Cipotugishi.
## Ku Kamba Shamitombo laleyangalafye iyoo. 
## Pa kupunshila ifya bushilika mwandi kuti umuntu alima na panshi. 
## Nomba ena tacali cakumusakamika saana ukucula kwa musango ngoyu, pantu alibelela ku mpili shabo kulya baali ilyo baali abaice. 
## Ukupike candamali ninshi alipwisha kale. 
## Icalemusakamikakofye ni peleti no kunine mfalashi. 
## Panuma ya myeshi fye mutanda asuka apwisha fyonse bwino-bwino.
## Ubushiku bwine baleti lelo e kupwa, Shamitombo bamwita kuli Ofisa mukalamba alam wipusha ati: 
## "Bushe walishiba abantu abo baula ba Mangala?" 
## Afwaile atile kwena nalibomfwako abo bantu. 
## Nomba umutima umo auti awe pali filya walatamantama pakulubulula. 
## Epa kwasukafye at: "Iyoo mukwai, lelo kwena kuti naeshaeshako kwipusha."
## Icungulo abwelelefye kwa Anatole ku nanda. 
## Atampa no kumushimikila ifyo bamwebele ku ofeshi. 
## Anatole icali ku mukoshi capwa ayankulako ati: "We mwaume we, ala nga nalikwebako pali aba bantu. 
## Muno mushi e cilandwa. 
## Bantu ababi nganshi, ifwe pa lupwa lwesu e batupwile; na ka Viloto aka wamona kaba muno nsunga kana ka mukalamba wandi.
## Ni ba Mangala bafite cibi alekwipushisha, alefwaya kuti ukabalunge. 
## Bengi baeshako balifilwa. 
## Ilingi line mwenso abantu batiina ati kuti wafwile canyongolo."
## Nomba caba e cilandwa. 
## Kutifye apo apita aumfwa abati ni ba Mangala. 
## Asuka afisha umulandu kuli Ofisa mukalamba ati: "Ine kuti nafwaya saana ukulunga ba Mangala."
## Cuti bamupeele wa milungu ibili ukupekanya ubulendo bwakuya alelunga ba Mangala. 
## Inshita nomba yasuka yakwanina iyakuti bamubatishe. 
## Ubushiku bwine bwa Lubatisho Shamitombo acelele kwa Anatole ali uleke nje nkungule Anatole ayenjimininako ku Lubatisho. 
## Aiminefye ninshi fye pacili napafita no kufita.
## Bakapokola baishile na banunka na nuu"
## Kuti ukufika ku Yanda ali nkonkonshe pa mwinshi aumfwafye muli tondolo! 
## Cabwela camupesha na maano. Kuti ukuti ndolekeshe amonafye amakasa, nayo ayengi, neci kwalokele ne mfula icungulo.
## Elyo apunka ku cibi. Kuti asangafye Anatole natambalala ne mpumi ikashike na cee ku mulopa. 
## Ali aloleshe ku kona lubali ifi nako asanga Anastasia muka Anatole muntu ominefye no mwele upitile na pa mukoshi. 
## Ukulolekesha amona no munwe ulya bafwalako lingi nabauputula. 
## Shamitombo camupelenganya nganshi cumi.
## Nikwi engaya? Ku kapokola, nangu ku calici? 
## Aumiwa ne nyenjele elyo yalila. 
## Aishiba ati nomba elyo insa yafika 06.00 hours. 
## Ku Ofeshi ninshi baleisula 08.00 hours.
## Kanshi epakubutukila ku nanda ya Mulungu ayafisha no mulandu kuli Pauli Ferdinand. 

