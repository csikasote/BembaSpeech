## Pa kuteya kwimya iliba, no kubula kanamupilikisho bakapisha mu isamba mukati ke liba no kwisakapisha mu mamfyatikanya yakwa namumpanda,
## batinta no lushishi ulo bakosele umumponsemponse ulukakilwe kuli kanamupilikisho, 
## baisapisha mu isamba lyakwa namumpanda, batola kanamunsanki, 
## baisa kafyantika na mukati ke liba, bateya kwati lukose, iliba nomba lyashala naliminina.
## Amaliba yonse kucita ifyo fine. 
## Nga bateya yapwa na pa mubansa bafumyapo utumuti tusankabelepo no tufyani tonse, bali no kuya ku kufwaya ubukungilo.
## Ubukungilo bwa kubika mu maliba nga bateya bwingi, kabili bwa misango misango. 
## Kwena bali no kusobola ukulingana no buliwa ku tuni tuwila mu ncende ilya basebele umubansa, ubo twatemwa ukulya;
## napo nga male, nalimo kalundwe nelyo inkumwa nelyo bulunga. 
## Nomba nga cakuti inkumwa no bulunga efyo batemwa ukubikamo, bali no kuyafifwaya konse uko fili nelyo akulepa shani. 
## Bali no kuya mu kufwaya amafwasa ayabamo inkumwa ne finsoma fya bulunga.
## Inkumwa no bulunga bakuntila mu maliba, elyo tunakapelele tuleima, nga twaimina mu mulu utuni epakumona twalawa na pa maliba. 
## Limbi balakosha umulilo, babikapo na mabuula ayengi, e pakuti icushi cifule, utuni e pa kwisa bwangu. 
## Pantu utuni twatemwa ukulepya umulilo pa kuti tulekolako utupaso utulebutuka umulilo, 
## kanshi nga twamona icushi, twasubila ukuti kuli utupaso, nakaendi twasanga tunakapelele tuleima, e pa kuwila pa maliba.
## Iyi milimo yonse nga yapwa, kubuula inkasuna masembe balabwelela na ku mushi. 
## Ninshi ifyo ni nshita ya cungulo, nabanaka nganshi na pa kwenda balekolonteka fye; ne nsala nayo naibafookola bali fye kumbi kwa Nakaenga.
## Utuni nato pa kumona ifyo filyo fyafula, twebele twaipusula, nomba kutendeka ukupona pa mubansa ku kulya. 
## Cilya twamona ubukungilo ubwingi mukati ka maliba, twalakonkelela.
## Kuti fye ukwingila mukati, kunyanta atemwa ukukumya kuli namunsanki, iliba nalyo kufyutuka; lyailika na koni. 
## Utwingi kuti twafwantwa mu musango uyo wine; amaliba yambi na yalepusa, na yashilefutuka nga bayateyele inkonko, 
## na yakuti yaleshala fye na masako yekayeka akoni akene nakaya.
## Bacibinda nabo ku mushi uko bali balele fye umutwe ushili tulo. 
## Bambi balelota nabepaya nganshi, nabo amaliba yapushile, nabakuti tapali nelyo limo ilifutwike.
## Cilya bwaca ulucelo, na kasuba kasansamako panono, bonse balongana pamo umo bailile ku kuteya, balaya na ku kulengula.
## Mu nshila balelongola ne filoto bacilota ubushiku; uyu ashimika, no mubiye nao, basuka bapalama na ku mubansa.
## Nga ‘bapalama kuti baleka icongo, epali utuni tumbi epo tuli pa mubansa, waleka nato twafwantwa ilyo line bashilafikapo.
## Batila conde afuta’ abamwenda, umuntu onse ali no kuposa amenso pa maliba yakwe, pa kumona ayafutwike na yashifutwike. 
## Ali no kucincila ukumona ifili mu maliba ayafutwike. 
## Cilya akupukula limo, amona nalifwanta, asosa ati: “Emo ali, ni mutengu, cipalabuswa, yangu ne mwine fibilimo, malabi.”
## Abengi balepaya utuni utwingi, lelo bamo babwelamo fye na kesholo nakalya.
## Kabili bali no kusha bateya nakabili, basha babikamo ubukungilo na bumbi, pakuti bese balengule inshita ya cungulo, 
## pantu ukulengula bacita imiku ibili ulucelo ne cungulo.
## Pa kubwelela ku mushi kuti bele balesesa no tuni bepeye, limolimo kuti bapelako abanabo abashipeye, limbi nabo kuti baisashuka, pantu ubutete bulaluka. 
## Ilyo bafisha ku mushi, abapalama ku ishiko nabo te pa kucincila, bwangubwangu bapoka, balawamya no munani bwinobwino; 
## pakuti ilyo baleisakula umusumba wa bwali, usange umunani naupya kale.
## Limbi kuti balekanika, mpaka twafula, baisanailapo akabwali ka male, bakatwala na pa nsaka pakuti bashikulubantu bayesalilapo amano. 
## We mwana nobe ulapalwa amate ku filolo fya pa nsaka! Ni teka fitalale.
## Umuntu onse pa kuteya amaliba afwile ukucenjela, pantu kuti ilyo akoni takalafwantwamo, eo lyasonda. 
## Eico babikapo no tumashiwi twakusoka abateya amaliba utwakuti; muteya ciliba cenjela, nga cakufwanta wilila!
