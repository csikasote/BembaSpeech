## Nomba nga shafuma shonse  ninshi shasandana. 
## Limbi kuti ulupeta lumo lwine lwalya ishibiye shibili atemwa shitatu, uku e kulya kobilikobili.
## Ukulya kumbi e mukuti ilyo impeta shilecinda mu ibeta,
##  elyo lumo baluteka pakati, ishi shibili mumbali shalukontela pamo, nomba balupela amaka, lwena lwawa fye panshi, 
## ishi shibili shafumina na kunse ye beta, ninshi lwanya, 
## umwine wa luko apunda no kupunda ati "Kubili ee, kobilikobili nga masuku."
## Akalupeta nelyo kabe kanono kuti kanya, pantu kuti kaleshintilila ku shibiye. 
## Muli iyi nshila na bacela, nelyo filya fine ifikalamba kuti fyaliwa ku kanono.
## Uushikwete butete nelyo akwate impeta ishingi shani, nelyo ekele apo aishibila, nakalya kuti bamukufya, nelyo akwate bacela shani. 
## Ubutete bulaluka, kuti uwacilya impeta ishingi nao baisa mu kumulya, nga ashama bamukufya fye shonse. 
## Nga aibukisha kalya kalishiwi kakuti icifulo cimo cipwe mepta, elyo aisaima ayaikala pambi.
## Limbi nga ashuka kuti aya mu kulya, lelo nga emine nalo noko aya lumo lwine. 
## Ku kuta impeta takwaba muti wa kubikako nangu uwakushikila iyo, basosa fye pakuti ababebuka baleta mwensomwenso, balebalya. 
## Abene abaishiba impeta batila umuti wa mpeta fikansa.
## Umuti wa butete pa mpeta kukosha mu minwe pa kuta. 
## Abengi abakufya abanabo no kukwata impeta ishingi mu mbukuli shabo, benebene ni bapeshe, 
## kuti na mu kanwa mwauma na ndi ku kusabaula amate kasuba konse, ni nkakashi shineshine, pa kushinasha kano waita abafwa. 
## Abo  te bakwimina samba ninshi ulebwelapo fye.
## Aba musango uyu bena tabafwaya kuliwa, kuti nga babalya bena kufinsha, kano fye e balelya beka, e bamukolo ciwamine. 
## Kabili bacenjele nganshi kuli musoko.
## Iye mayo nga cakuti bakumana bekabeka.
## Ala lyena kuti wati fye nalimo icalo calapwa, kuti balepaata nge nkuba, pambi balafundika ne nkonya. 
## Nomba nelyo ciba ifyo balebukisha lyonse ukuti impeta cangalo fye. 
## Elyo kanshi nga kwaba bamo abakushinshintisha, kuti baikala balata fye nakabili no kuseka balaseka.
## Na bafikansa bene nabo balabakufya kuli ba cipashi citalele, lelo shimo balafifila ku mulandu wa bukakashi.
## Abata impeta sha kulwisha nga baleka, balasenda impeta balile ku mayanda kumwabo. 
## Isho mpeta ninshi shasanguka shabo, bali no kushibomfya ifyo batemenwe.
## Kumfwa ulya batekeleko fye kuli umbi, ene ali no kuyatula kuli ulya ali amutekele, elyo nao amwakanyako.
## Impeta te cangalo cakufumyako umutima iyo, califukila. 
## Kuti noko balelila amali te  kwakusangwa, kuya mu kutoola fye ifimbala ku kati ka ng`anda.

