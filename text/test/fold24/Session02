## UBULIMBO
## Bane ee!
## Heee!
## Mpingule kalandu!
## Pingula!
## Natuleya ku kuteya ubulimbo!
## Eyaaa mwandi, wapingula bwino, natuleya.
## Konda bulimbo,
## Ubikemo ne pindo nga bukuleke,
## Wapyako shikulu.
## UKUTENDEKA pa mwela no kwisafika pa mibundo, e nshita yalinga ukuteya ubulimbo. 
## Pantu pali ii nshita yonse, elyo imiti iingi ibalula yakwata ubuluba, na imbi yakwata amabuula ayapya. 
## Utuni nato elyo tusempuka, twalamananya fye, pantu utulyo no tuntu tumbi utwalowa e nshita tumoneka.
## Imiti imoimo iyaishibikwa iyo utuni tulyako umuluba no kunwako amenshi ya buci: mipundu, imitobo, imifinsa ya mu mushitu na imbi iingi.
## Iyi nshita imoneka iyansansa ku baice, tabapema bwino iyo, bapema fye akansanki. 
## Imitima ikalipa nganshi pa kumona umunani wa tuni uleyangalila fye, 
## ilyo bena ku mushi icikasha ca kutobela umusalu caipaya fye; ni cikanda ne mpuupu. 
## Soosa nao mu mpanga ekalile ukuiconcobwela, alelongofyanya no kulongofyanya. 
## Awe mukwai ni cikanga balepuke. 
## Nomba icishele kutila fye akamweo takaileta, kano we muntu wabilinganapo fye. 
## E pa kupanga ukuya mu kuteya ubulimbo.
## Ubulimbo babufumya ku fimuti fimo ifyaba mu mpanga: icilemba, umupula mpako, icinimbwe, umwikala-mpungu na imbiko.
## Ubulimbo bakoma kuli ii miti e bwawamisha ukucila ubwa ku miti iyo tushilumbwile, pantu bwena tabubola bwangu, kabili bwalikonda.
## Pa kukoma ubulimbo bwa mwikala-mpungu, baswako tulya tutwalako, baubako amamba, e pakulasheta. 
## Limbi kuti baipika elyo batwa, kuti basala icayanguka pa kucita. 
## Ubulimbo bwa ku miti imbi bwena pa kukoma kuti bakoma amafwa emo bulesumina, elyo balekambatula. 
## Nga bakoma bwakula, e pa kuya mu mpanga atemwa ku mushitu uko bamona mutanu eo bayapamina ubulimbo, 
## basakanya pamo pakuti utuni tatuleputula no kukaanabola bwangu. 
## Ubulimbo nga bwabamo mutanu elyo buba ubulimbo bwinebwine. 
## Ubulimbo tabwalula, kabili tabukola nelyo babikeko mutanu wine, bwaba fye ne nkaki ukulingana no muti babufumisheko. 
## Bulanunka nga bwabola. 
## Mutanu nao nga afulisha tabuwama, kabili nga acepa nalyo cabipa, pantu utuni kuti tuleputula nga twaikatwa.
## Ilingi line ubulimbo bwalinga ukuteya umo mwangalila, pakuti muleyafwana. 
## Umuntu onse afwile aikwatila ubulimbo bwakwe eka no kuisungila mu katontolo.
## Pa kuya ku kuteya, balasenda utusembe uto abafyashi babo babafulila, utwakuipangasha. 
