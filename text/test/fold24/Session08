## UKUSABA IFISABO FYA MPANGA
## Kolwe wakota asabilwa na bana.
## Pali ili lyashi ni cintobentobe, nshasose pa balumendo beka, lelo bonse _pamo na bakashana. 
## Mu nshita ya lusuba ne mibundo ifyakulya ifingi ifya mu mpanga filasempuka, e nshita fipya fyafuma mu bubishi.
## Ifi filyo fyakulila monse umo ulefwaila. 
## Nga ulefwaya ukumonona atemwa ukubikako amenshi niwe mwine, cifu ca ngulube citemwa mwine.
## Ifitwalo fimonaika libililibili ni mpundu, imfungo, amasuku, insokolobe no tuminu, ifitungulu na fimbi ifyo nshingakumamo ukutantawila fyonse.
## Abaice bonse pamo abalumendo na bakashana emo bayumfwa ulukula mu kubomba uyu mulimo wa kupalamika ifitwalo ku mushi ku bafyashi babo.
## Ilyo ifitwalo fimbi fishilapya, impundu shapya fye kale mu lusuba, shalibonga shakashika na cee, ninshi tacilafika na ku mibundo. 
## Abalumendo na bakashana bema fye isese pa kuya ku kutola impundu mu fipya na mu mitengo. 
## Tabalaba kusenda miseke umwa kutolela no tusembe twa kuipangasha.
## Nga bafika mu isamba lya mupundu kutendeka ukutola no kulabika mu miseke. 
## Nga shapona ishingi kuti baisusha imiseke bwangubwangu balabwelela na ku mushi. 
## Tabaninako kabili tabasaila, abakalamba balabalesha abati mwilaonaula filyo.
## Lintu bafika ku mushi banyinabo na banakulwibo balabasengela no kubapokelela ifyo basendele, 
## ee bayafisha pa mwinshi, 
## nomba bapilwapilwa ukuwamya filya fyakulya batwalilako na baume pa nsaka.
## Kuti basalamo ishipile bwino esho babatwalilako. 
## Inshita ishingi batwa ubukambe ebo batwalilako abaume pa nsaka, atemwa bakama ulumembe.
## Ulumembe Iwaba ulwalowa nganshi. 
## Limbi balakumbako no musunga. 
## Umusunga wa mpundu ulakaba sana, tautalala bwangu; 
## eico na bantu bamo balaipalanyako pa kulondolola ubukali bwabo abati: “Ine ndi musunga wa mpundu nyambala pamulu.” 
## Pantu wena umoneka ngo utalele, kanshi wambele fye pa mulu. 
## Umuntu nga naimufofola, wena ati kanjitile onse ku mukoshi, kuti wamoca lopo, alapa no kuunwa kabili.
## Kumfwa nga imibundo yafika, imfungo na masuku nafyo fyapya, abaice bali no kulaya mu mpanga ku kutola. 
## Pa kutola imfungo shena fyapusana panono ne mpundu, pantu ku mfungo kwena balaninako ku tulumendo e tulelukusha, abakashana baletola mu isamba.
## Ukuba kwena tabonaula misambo. 
## Amasuku nayo tabalukusha, batola fye mu isamba nge mpundu. 
## Abafyashi balamoneka abansansa pa kupokelela ifyakulya abaice bafumya mu mpanga.
## Ku mfungo bakasako umukola, bakumbako no musunga uwalowa atemwa uwasasamina panono imfungo nga shili ishakauka. 
## Amasuku yena yakumonona fye. Fyonse ifi filyo filekutika. 
## Na pa kulya abakalamba balasoso utumashiwi tumo abati: “Awe e cilya beba abati iyakula yonka mu bana.” 
## Nakabili abati: ‘“Muntu te kabwa.’”’ 
## Nakabili abati: “Kolwe akula asabilwa na bana, ifi fyonse nga tulefimwena fye ukutali atubulakwata bana.”
## Abaice apo bekele nga elyo babwela uko bali bele balashimika ne lyashi ku bafyashi nelyo kuli banakulwibo ifyo bendele,
## nefyo bacilasansawila abanabo pa kubwela ku mushi, nefyo bacilasoso utumashiwi twa kucincisha abanabo; 
## katende shimpo lubilo uuli na munyina ashale. 
## Awe mwandi te pa busuma.
## Kwena cilamoneka ubulanda ku bakalamba abashakwata bana pa mayanda pamwabo, pantu ifilyo fya musango uyu tabafimona. 
## Lelo nelyo cibe ifvo abali no twaice, balapelako abanabo fyonse ifyo abaice baleta, pakuti nabo balyeko. 
## Limbi kuti e balya ne fingi, pantu abengi balibeshiba ukuti tabakwata bakubasabila utwa mu mpanga. 
## Kanshi kuti uyu acita pa kape abatwalila noyu nao ifyo fine, bacila na bacikwata abacilacenwa ne fisonsonkoto. 
## Nabo balatasha sana abati: “Cinecine e cilya beba ukuti umubiyo nga afyala wilowa, akakulengela ukwikuta.”
## Mu mikoli ya mpundu abaice balatobamo intambwa balelya, lelo imikooli ya mfungo yena baisangula fye impeta ku tulumendo.
## Ifilyo fya misango yonse ifitwala mu mpanga, ifyo numbwile nefyo nshilumbwile, fisabwa na baice ilyo baleyangala isese. 
## Ukuba kwena na bakalamba bene balatoola no kusaba baleleta na ku mushi, lelo te lingi line bafimina nga baice.


