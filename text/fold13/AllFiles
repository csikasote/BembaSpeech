## Cila cintu caliba ne nshita. 
## Ilelo naikala pa cipuna pakuti nandepo pafya abana ba Sempya, Katumbi na Katumba, balebombela icalo cabo.
## Amapange yandi teyakulemba pa bumi bwabo ukufuma kubwaice bwabo, lelo nipafyo balebombela icalo cabo. 
## Filetuletela insansa sana fweba Sempya.
## Eico kanshi, ndepitila mu mapinda yakumwesu pakuti nange ifyo aba bantu besu balefikilisha amafunde yafikolwe fyesu.
## Nalemba ici citabo mu cibemba pantu elulimi lwesu. 
## Cifwile naifwe tulelanshanya mululimi lwesu ilingi lingi. 
## Cacine, ubufumu bwicindika ubwine. 
## Kanshi fwebene tucindike ululimi lwesu.
## Ningishiba ati ba Katumbi Chapwe Moïse naba Katumba Mwanke Augustin bantu ngaifwe bonse.
## Balikwata ifilubo nga umo umo naifwe; 
## tabali bamalaika iyoo. 
## Leelo ngatatulemona ifisuma balecita inshi twalipofula, nangu twalibipa umutima. 
## Ushitasha mwana wa ndoshi. 
## Twilaba ukuti, uwafundwa, tabilikisha mukati kamushi ifibi fya lupwa lwakwe; 
## nangu mubwalwa teeti acicite iyoo. 
## Ifya bubi, filandwa mu ng`anda pakushiniina umubi; 
## leelo ifisuma filalandwa palwalala pakuti ipalo lilefuma ku bantu bonse.
## Ififyonse twalaanda, efilengele ukuti umutwe wa citabo ube Nakalebalika pali ba Katumbi naba Katumba.
## Ndeibukisha kuli bakabelenga ukuti, ilyo nsoma ifyo abantu bamo batuka abana besu ba Katumbi naba Katumba, filandetela ubulanda; 
## nganasoma ifyo bambi nabo balemba bakubalumba, ndaipusha nga cakuti ifilembo fyabo ngafifuma mu mutima wabo ukwabula amapange yambi yambi. 
## Ngaine, nshikwete amapange yambi yambi mukulemba? 
## Mucishinka nshakwata na nshifwaya ukukwata impendwa ya kamusange kabo, nangu nalibeshiba. 
## Lelo nalemba nipakuti naifwe tubalumbanye pabana besu impalume, abo tatulingile ukulaba, 
## kabili nabana besu pamo nabenshikulu besu bakabeshibe. 
## Ngatatulembele mu Cibemba pali bena, ni bani bambi abakalemba pali bena? 
## Eico ici citabo cilingile ukucisunga bwino.
## Ningishiba ati ici citabo tacilaandile pali fyonse ifyo bacita, leelo nalemba pafyo ine namona na menso yabili.
## Nalaanda ati amenso yabili, pantu kuli nafimbi ifyo nshimona, leelo ifyo bacita konse uko baaya nako bali. 
## Eico, ngakuli ifingi ifyo nshilembele, kuti naimwe mwalundapo nangu mwantumina pakuti tukafumye na cimbi icitabo.
## Amapinda yantu yatushiila ifikolwe. 
## Tulingile ukuyeshiba elo nokuyasambilisha ku bana besu abelekula. 
## Eico, cingilingile ukuba ne sukulu lyakusambilishamo abana nabakulu ifishilano fyesu no lulimi lwesu. 
## Pantu , mu cishinka, ululimi lwa cifyalilwa nangu ulwa cikaya, 
## lwaliba ebutala umo mwabikwa insoselo, 
## imibele elo ne fishilano fyacila mutundu nangu ulupwa. 
## Umuntu ushishibe ululimi lwa cikaya , inshi teshibe ifyakumwabo. 
## Tutontokanya mu lulimi lwesu ; elutulanga na mano ne mimwenene. 
## Mukulanda ululimi lumbi tulundapo fye amano pa mano yesu ayafuma mu lulimi lwesu. 
## Twilaumfwa insoni ne ndimi shesu.
## Ifikolwe fyesu tafibepa ilyo filanda ti umuntu mutwe. 
## Te mutwe wanina pa mukoshi nangu pa mapeya, lelo mutwe ulelanga amatontonkanyo, imibele, amapange. 
## Mutwe uletontonkanye fisuma elo ulefwaya nokumona ku menso fyonse ifyo ulepekanya.
## Ba Katumbi na Katumba mitwe iyo iletulanga ifyo amatontonkanyo yabo yaba. 
## Mukubamona, naifwe tufwile ukupala imitwe yabo.
## Pakube fyo bali, kuli fintu ifingi ifyo bakonkele ukufuma ku bwaice bwabo.
## Akafumbe ukunona , Katuba ku bwaice
## Akafumbe ni kakateka akanona sana ; 
## na mafuta yakako yatampilefye ku bwaice bwakako; 
## takapembelela ukukula pakuti kanone.
## Leelo twishibe ukuti akafumbe tali ntuta, ulya twaleipaya mu filiba fya mapanga
## Umufyashi uli onse, alapela umwana amafunde aya mucinshi munsoselo, mu ficitwa na mu misango iya lekanalekana. 
## Eico, ifishimi na mapinda tafibula ku mufyashi uli onse pakuti alepeela abana amano.
## Umwana ukonka amafunde yasuma ayaku bwaice, alakula nayo, alakota nayo.
## Kanshi ngatwamona imibele yaba Katumbi naba Katumba, ngatwauumfwa insosele shabo, ngatwalolekesha imifwalilo yabo, 
## cacine tulemona ukuti uko bafuma kwaliba abakalamba aba mafunde elo nabo balakonka amafunde. 
## Tabaiimya ifipeya, balibafye abaiicefya, icakuti ngabali beka munshila umuntu teti eshibe ati bakantwa niba fulani. 
## Cacine icimuti tucishibila kufitwalo fya uko.
## Kanshi katutotele kuli Lesa Mukulu uwabapeele abafyashi abo ababapeele amafunde yasuma ukufuma fye ulo baali abaice ; 
## Lesa apaale na bonse abo abalebapandako amano ukufuma ku bwaice bwabo nakubulumendo bwabo : apa naloleesha amenso yandi 
## kuli bakafundisha babo, abanabo, elo ne fya mucalo ifileta amano.
## Naifwe fwebalebamona katwibukishe amafunde yasuma ayo abafyashi baletupela nabatupela. 
## Amano mapuli, ifilanda abakulu. 
## Katuyapule kuli aba banauninefwe.
## Cimumbwa pala noko, pala wiso ukuwama
## Lesa ulo aebele ati kafyalaleni, taebele ati kapalaneni.
## Leelo umufyashi onse afwaya umwana eba ne misango iibi. 
## Eico, mulifyonse ifyo umufyashi acita, alafwaya ukuba icilangililo ku bana. 
## Napakulanga umwana ukuba umusuma, balamweba ukupelako abanakwe uto akwete ; balamusambilisha ubupe.
## Kulaba nokumutuma ukutwala ifintu kumbi ; mukumutuma, balamusambilisha ukushiiba pafyo bamutuma. 
## Balamulaiisha na mashiwi. 
## Mukucite fi balemulanga ukusosa ifiintu ifyo fili ; 
## emukuba umuntu wa cishinka. 
## Mukumukalipila, emukumukanya ukubeelelela mufibi.
## Muli fyonse, umufyashi afwaya ukuti umwana amupale ku mutima na muficitwa ifisuma. 
## Kwena twalishiba ati munda ni mu cabu, mulabuka no mung`o, ne ndoshi, no musuma. 
## Nangu cibe ifi, umufyashi musuma, tanaka mukufunda umwana.
## Kuti twalanda ukuti ba Katumbi na Katumba, bantu baishiba ukupeela no kwafwa abantu, 
## pantu fintu ifyo abafyashi babo babasambilishe. 
## Twishibe ati ukuba no bupe no bwafwilisho, tafitula nga meno ; 
## fitampilafye mukumona kubafyashi na kumafunde.
## Naifwe twiibukishe ifyo abafyashi baletusambilisha pakuti konse ukotuli twibaletela insoni mu mibele yesu.
## Ala akana ka mfubu, ukwibila ni nouna ukalanga.
## Kwenu ni Kwikoshi
## Umuntu onse apo apela, talaba uku ifwena kwikoshi. 
## Ilingi lingi, twifwena mu mutwe, kukatelefu, ku molu, pakafumo elo na petanta. 
## Kwikoshi kwena telingi.
## Umufyashi musuma taleka kweba umwana wakwe ukobafuma, ifyo baba nefyo balekabila ukumona umwana wabo ukuba. 
## Umufyashi musuma, nangu alifuma kwabo ukutali, mumafunde yakwe, alabaka mukweba umwana ishina lya mushi wabo, ifikolwe fyabo, 
## na mashina yabalupwa babo abashala ku mushi wabo.
## No mwana wamano ulo akula, talaba ifi fyonse ; 
## mumutima wakwe mubilima umulilo wakuyamona ifyo abafyashi baleemweba.
## Ngatwamona ubumi bwaba Katumbi na Katumba, 
## bantu abatalaba imishi yabo, 
## bantu baishiba balupwa lwabo, 
## bantu abatalaba banabo bakubwaice. 
## Kanshi baliishiba ukuti kwabo ni kwikoshi.
## Ngaifwe, cinshi tatubwelela uko twafuma ? 
## Cinshi tusuulila abanensu abatasambilila, nangu abalanda ?
## Tuposeko amano, naifwe tupale aba bawesu.
##  Wenu afyale, wilowa
## Ifikolwe fyesu, naifwe fwebene, twalishiba ukuti ubuloshi eko bwaba, twalishiba nokuti amano ya ndoshi kutumpa ; 
## ilingi lingi, ilowela umufulo. 
## Twiilaba nobufuba, ne cipyu nangu no mutima ubi ngatwamona uko bululu wesu afyala, 
## pantu umwana te wa muntu umo, wabonsefye. 
## Ni bonse bamutuma amenshi, ni bonse bamuloomba incito, ni bonse abo alingile ukupempula no kwafwa.
## Ngacili ifyo twalaanda, tacilingile ukulowa umwana wenu afyeele.
## Ngacakuti ba Katumbi naba Katumba, baliloweekwe nabalupwa lwabafyashi wabo, 
## ilelo imishi yabo ne calo cesu ca Congo ngatabafibombeele ngefyo balecita pabushiku bwelelo. 
## Kanshi cakutotela ku ndoshi shonse ishabashiile abomi. 
## Ne ndoshi nasho, kashipose ubuloshi, pantu fi manga fyabo ne fisupa fyabo tafileta ubuyantanshi .
## Pali ifi fyonse, tuleita ipalo pa mpalume shesu; 
## tunasheko no lwambo pali bena, 
## leelo tulebapala pafisuma balecita nangu tabatupele cila umo umo ulupiya nangu ifyo tulefwaya. 
## Cila cintu ne nshita yaciko.
## ICIPANDE CA BUBILI: ICILA CA NSAKA, UMO UCILETA
## Nsaka ni ncende umo indupwa ishingi shi kumanina, makamaka abaume. 
## Mu nsaka, kulaba ukuteyamo isumbi, ukwambaulamo, ukunwamo kabwalwa, ukulilamo no bwali. 
## Te mushi onse uwisa mu nsaka. 
## Nsaka shilaba ishafula mu mushi. 
## Tabekala mu nsaka inshita yonse ; ulucelo kulaba ukuya ku ncito. 
## Abantu ngababwela, elo nsaka ifukila. 
## Leelo mu nsaka, kulabafye umo uuleta icila, uukoshe nsaka ukupitila mukwipela kwakwe. 
## Eulenga nokuti insaka yabo ibe iyalumbukwa.
## Mu nsaka ya Sempya, ba Katumbi naba Katumba balaletamo icila. 
## Ngabafikamo inshi mwaba akatambeya.
## Akamuti ukwete, eko bominako insoka nangu imbwa
## Ilyo umuntu aleenda mu mpanga, nangu mu mushi, afwile ukwenda na kamuti muminwe nangu inkonto ; 
## pantu munshila kuti asange nsoka, nangu imbwa.
## Insoka ciswango, pamopene nembwa iisuma abantu abaleipitila.
## Umufyashi onse alafunda umwana wakwe ukwishiba ukwafwa umuntu uli onse ; 
## leelo kumwafwa ukulingana napalingile amaka yakwe.
## Ba Katumbi naba Katumba, konse ukobaya, balapiita akumuti akakuminako insoka. 
## Eico, tabalaba kwafwa muntu ukulingana napo bakwaatüle. 
## Tabeemba lupiya, kabili tabakwata icapu cakupanga ulupiya. 
## Nabo balalufwaailishafye.
## Apocilifi, tacilingile ukubaloomba ifyo tabakwete, leelo tubatashe pafyo batucitila. 
## Twilabomfwila icipyu pakumona ukuti ba afwako bakantwa, elo ifwe tabatwafwile. 
## Ubushiku bumbi, nalimo naifwe bakatwafwa. 
## Twilaba ukuti bantu ba bonse ; kanshi tumone mbale ico batwafwako fwe bonse ukucila ukumona pali ineneka.
## Tuleeba ne nsansa pakutuminako insoka iyaletusuma fwe bonse.
## Naifwe twishibe ukufungulula ukuboko pakwafwilishako abantu besu.
## Apo waikala, epabukulu bwa mpanga
## Umuntu onse aliba napo aikala, kabili alishiba napapelela apo aikala ; apapene, epabukulu bwa mpanga.
## Abafyashi balaleta amafunde kubana babo pa mulandu wakubeeba ati umuntu tafwile ukulakumbwakumbwa ifintu, 
## leelo alingile ukusakamana fye ifyo aikwatile ; ifi fine, e fikulu. 
## Mukufikana no kufwaya fimbi, ukalufya nako ukweteko.
## Ngatwalolekesha ubumi bwaba Katumbi na Katumba, tulemona ukuti ukobafuma bantu abaishiba ukuti apo baikala, epabukulu bwa mpanga yabo.
## Balawamya impanga shabo ukulingana napabukulu bwaiko. 
## Kabili tabalaba impanga yabo. 
## Nangu bapokelela abantu abakufuma ukutali, kano fye babalange impanga yabo. 
## Balafumya na bantu ukutali sana pakuti bese babawamishe impanga yabo, pantu kwabo ekwikoshi.
## Taboomfwa insoni sha mpanga yabo, pantu nangu impofu e noko, tabaikana ; uobe, e obe ; uwamubiyo, te obe. 
## Nangu twingaya ku bulaya, na mufyalo fya tupinda twalekana, kanofye tukatontokanye ati nikwabene, te mpanga yesu. 
## Eico, apo waiikala, apo wafyalilwa, epabukulu bwa mpanga yobe.
## Balibiika imitima yabo pa mpanga yabo.
## Naifwe, katuipele pa mpanga shesu ; katuleke ukukumbwa ifyabene no kusuula ifyesu. 
## Katupambane mukuwamya impanga shesu ; katuwamye apo twaba noto twabanato.
## Icilye fupa, cilekatilila
## Cila nshita ilyo tulya ifupa nangu ukukolokota ifupa, tulaba natuikatilila pakuti lipona ; lilatelela.
## Abafyashi, tabalaba ukweba umwana bapeela ifupa ukuli umunofu ukuti alingile ukulikatilila, pantu ngalyaponena panshi, lileba nobucafu. 
## No mwana nao alalikwatilila bwino.
## Ilipinda liladondolola ifingi. 
## Umuntu ngakobekela umwanakashi, afwile aposeko amano ; ngalabako, lwakwe, bakamupokolola umwanakashi kuli umbi.
## No muntu onse afwile ukubika amano ku cintu ico alefwaya ; 
## kabili abikeko no mute pakuti epanya necili mu minwe yakwe.
## Moneni ifyo ba Katumbi naba Katumba tabalekelela kwi fupa balyako. 
## Cila nshita, muleumfwa ati bali kwa Kashobwe, bali kwa Mpweto, bali kumabala yabo, bali muncito shabo.
## Umusango batemwishamo Kashobwe na Mpweto wakupapa, pantu emafupa yabo. 
## Na palico, tabalala utulo. 
## Cilabushiku, balafwaya ukumona icabulako pakuti bawamyepo. 
## Leelo abatakwata mano, batiila abati baleonaula ulupiya. 
## Abalande fi, tabaishiba ukuti akacila kmabunshi, kasengula apo kekele.
## Ngatabawemye kumwabo, bakawamya pi ?
## Ngabalupwa lwabo, ninshi bakashimikila imiti ikula ?
## Icishiilano, cisha abamano. Fyonse fishala pa calo, leelo tufishe ku mwesu, bakaleibwikishako.
## Naifwe, tulingile ukwenda mu makasa yabo ; twishibe ukukwatilile fupa tulelyako. 
## Cacine, ulubuli mute.
## Icilele mulando, iciminine cishiki
## Umulando, cimuti conse icilele makamaka mu nshila ; icishiki, cimuti iciminine ; 
## nangu cili icaputulwako, icishiki cilaba ne mishila. 
## Tacitolwa ngo mulando.
## Umufyashi onse, tafwaya umwana wakwe ukuba umulando mu bumi bwakwe. 
## Umulando ulapatwa kuli bonse, tawacindikwa, utwalwa konsekonse, utukwa kuli bonse. 
## Leelo icishiki, cilatinwa pantu cilakena ; caliminina, pakuti onse ulepita ekisula.
## Cacine, ululumbi lwa mulanda kukakata. 
## Umuntu onse, apo ali alingile alelanga ukuti epwali, talingile ukulabwa nangu ukutumpikwa. 
## Eico, afwile ukulaibikako.
## Ba Katumbi naba Katumba te milando iyoo, pantu tabalala ; leelo baba fishiki ; pantu baliminina.
## Mukwimina kwabo, eko ba Sempya balecindamikilwa sana, 
## emo balelanga abasenshi amano ngefyo ba katolika abasungu bakale bale eba bashikuli besu.
## Aba bana besu, baalenga nokuti imishi yesu ishibikwe, nokulumbukwa ukutali. 
## Na mashina yabo yaliya inkunta ukulingana nefyo baacita na balecita ku myabo bafuma.
## Aba bana besu, bantu twaishiba pamishi bafyalilwe ; leelo pali nomba, imishi yabo yaba icilangililo kuli fwe bonse.
## Ukuba icishiki caiminina, kulenga ukuti bonse baletucindika ilintu baipuntulako. 
## Naifwe bonse ba Sempya, tube ifishiki fya iminina, ululumbi luleba pali ifwe ukulingana ne ficitwa fyesu ifisuma. 
## Mu calo, twilalaba insoselo sha fikolwe: “Sule mbwa, wisula muntu”.
## Apo tuli bantu, katwibikeko, twilasuula bamuninefwe, leelo tuleikoselesha bonse mu bumi.
## Ifisosa abanakashi fya buwelewele, nomba ushiteshako Cipuba
## Abanakashi, pamulandu wafyakulandalanda, caba kwati fyonse ifyo basosa fyabuwelewele. 
## Nomba, umuntu wamano, apula ilyano konse konse fye, nangu nikumwanakashi. 
## Umwanakashi alipelwa ubupe kuli Lesa, ubo umwaume takwata. 
## Tulamona kwati balituumpa, ilyo abaume balaimona abacengela.
## Mu cishinka, umwaume wa cengela, alomfwa ifyo abanakashi balanda. 
## Ngomo ifikolwe fyalandile,”umupini ukulangile umwanakashi:libwelelo”. 
## Ilingi, abanakashi balamona ificita abaume, nefyo batontonkanya. 
## Eico, ngabaisula akanwa no kulaanda pafyo tulepanga, nokucita, tulingile ukuposa amano ku mashiwi yabo, nokubatesha bwino.
## Ndesubila, ba Katumbi naba Katumba balikwata abantu abantashi abo abafunda: bakashi babo.
## Ngacakuti twaipushisha ba Katumbi naba Katumba muli fyonse ifyo bacita, kuti batweeba ifyo bamwali wabo baba ba mpandamano wabo.
## Ukulingana nefyo twalemba, cilingile ukucindika abakashi bamo, elo nabanamayo bonse ukupitila muli bena.
## Uli na matwi ya kumfwa, kaomfwe: ushitesha kufyo abanakashi balanda, cipuba.
## Umuntu onse, pano pe samba lya calo, afwile ukwishiba ukuti alalwala. 
## Leelo alingile ukwibukisha ukuti Lesa eumupela amaka pakuti aye ku ncito nangu afikishe amapange yakwe.
## Apo cili fi, tekulaba ukulomba Lesa ubwafwilisho bwakwe ulo tulenwa umuti wakutubwesesha amaka mu mubili. 
## Takuli nangu cimo ico twingacita, Lesa ngatatwafwile.
## Muno mwisamba lya calo, temwakuseka umuntu uli onse. 
## Nangu umuntu abe shani ne shamo, nangu aculeni shani, apofye muntu, tali wakuseka. 
## Pantu ishamo lilabola, nao mailo kuti asuka ashukako. 
## Eico balandila ati:”Sule mbwa, wisula muntu”, pantu inshiku tashicelela mumo, ne inshiku mutanda : tashilingana shonse. 
## Ee, te bufi, Lesa talaba ku ciminine.
## Ba Katumbi na ba Katumba bantu nabo, ilyo balekula, bapitile mu mafia ayalekanalekana. 
## Leelo baleibikilishako, na Lesa nao talaba iciminine; eico, ilelo nabo ishuko lili nabo. 
## Neco balishiba ifi fyonse, nokubikapo no bupe bwacifyalilwa, tabalaba abantu banabo.
## Naifwe, twilabo ukuti ifyuma tafitolelwa mumo nge nda. 
## Katuibikeko ku ncito, nako batupelako akanono tufwile ukukabomfya bwino bwino; tacilingile cila bushiku ukubalombalomba.
## Tulebalombelako Lesa pakuti abalundileko inshiku pano pa calo, na pakuti atalushe kuli bena ifiswango fimoneka ne fitamoneka.
## Kuteya, nokulengula
## Onse uwateyapo ikiliba, ubukonde, ulukose…, alishiba ati afwile ukulengula. 
## Ngatele mukulengula, limbi akasanga ipanga, isabi, akoni kekwetwe nakabola.
## Mu bumi, umuntu, muli fyonse alecita alingile ukulabaka, 
## ukulengula fyonse ifyo alecita, 
## nangu alipelapo umo ulemubombela nangu ulemusungila.
## Ngatwamona incito shamba Katumbi naba Katumba, abenebeka tabalaba ukuya shipempwila, elo nokushilonda. 
## Mu Lubumbashi, ba Katumbi tabalolela mu ng`anda ya ncito yabo pakuti umuntu ese abebe ifyo ncito ileenda; 
## abene beka, balayako kukwimwena elo nokulonda. 
## Na pamulandu wa ifi, bakapita ba ncito pamo naba bomfi balakwatamo no mwenso mu ncito shabo. 
## Noyu wine mwenso ulenga ukuti fyonse filecitwa bwino, kabili filepwishiwa munshita iyalinga.
## Moneni ifyo inshila mu Lubumbashi shilepwafye bwangu bwangu.
## Ne fikulwa fya kwa Kashobwe nakwa Mpweto, tafikokola ukupwa, pantu abene beka balayako, balafilengula.
## Uyu musango babombelamo uusuma, nangu bamo abancito shabo tafibasekesha, pantu tabakwata musango wakwibilamo fimofimo.
## Naifwe, tufwile ukubapala mu musango babomfeshamo incito shabo.
## Mu cishinka, uwateya, aba nga mutema kateshi.
## Ilyo muntu atema akateshi, takashafye akatemwa, leelo alafwaya ukubyalamo. 
## Mutema kateshi atemeno kubyalamo. 
## Nga byalamo, afwile ukupempwilamo, no kusunga bwino ifyo abyala pakuti fitwale ifisabo bwino, 
## fikule elo akafisombole nangu ukusepa. 
## Muli fyonse, talaba ukulengula.
## Iyaluunga, ilabwelela
## Umulunshi wa nama, nangu umulondo we sabi, tashalilila mu mpanga nangu pa mu mana. 
## Nangu aliya shani munkambi yakwe iya mu mpanga nangu iya mu mana, nangu aliya paleleke, kanofye ubushiku bumo, nabwelela ku mushi, ku mwakwe.
## Eico, balandila nokuti incito yonse balabomba, kutala wayamona banoko.
## Muli ifi fyonse, tuletasha ba Katumbi naba Katumba abatalaba ukuya kumwabo mukupempula ulupwa ne fibusa. 
## E bumuntu! 
## Naifwe ba Sempya, twilalaba ukubwelela limolimo ku mwesu. 
## Tulepempulako abo twashako, emukuti tuleishibana. 
## Tekuyafye ku mwesu munshita ya busale.
## Icisunga menso, efilande fikolwe fyesu.
## USHITASHA, MWANA WA NDOSHI
## Muno mu calo, cila muntu alikwata ubupe bwakwe.
## Nokufumafye ku bwaice bwesu, balatusambilisha ukutotela amapi umunensu uwatupita ulupilo, uwabomba incito bwino… 
## Muli fyonse, kulaba ukutusambilisha bumufuma cumi; 
##ekutila ati, abakulu balafundisha abaice ukutaba na cipyu nangu no mufimbila pa munabo uyo uwabacila.
## Eico kanshi, kuli uyo onse ushitasha ifisuma abanabo bacita, 
## balamweba ati mwana wa ndoshi, 
## pantu indoshi yaliba no mutima uubi, taifwaya abacita ifisuma, yaliba no mufulo…
## Akabupe, takacepa
## Umuntu onse, ukufuma ku bwaice bwakwe, balamufunda ukutotela uyo onse uwamwafwa mukulingana no bwafyo bwakwe. 
## Ne cintu cimbi ico twaishiba, nici icakuti kila muntu alafwaya ukuti bamupele ifyo alekabila. 
## Palici, kulaba ukulaba ati uleafwa ewishibe ifyo akwete. Kanshi kifwile ukumonafye ifyo alefumya. 
## Eico balandila ati akabupe, takacepa. 
## Takacepa , pantu iwe bapela, tawakikakwata; no wakupela, akupa ako akwete. 
## Muli fyonse, tufwile ukutotela ba Katumbi naba Katumba pali fyonse baletucitila mu ncende shonse ishaba Sempya ne calo cesu ica Congo. 
## Tatufwile ukulanda ati kuli bakantwa nangu bafulani eko bacita ifi, elo kuno pacita utunono. 
## Insoselo sha ifi tashilingile ukufuma mu kanwa kesu. 
## Bupe bwabo, teti tubebe ati uku kucita ifi, elo kulya filya: citemwa mwine. 
## Leelo ku mbali, ngatuli nabo apa bunke, apa babili, kuti twabankulamo. Nangu cingaba ifi, bupe bwabo. 
## Apo bupe, teti twebe ati kacepa. 
## Tuleibwelamo, twilalaba ukutotela pafyo baletucitila.
## Ako walaile, tabalaba
## Mucishilano cesu, umuntu bamwishibila ku nsoselo. 
## Eico abafyashi bonse, balasambilisha abana ukutabepa bufi. 
## Kabili tabalaba ukwibukisha abana ukutalaya bufi. 
## Kabili cilaleta insoni ilyo umwana umunono aleibukisha bawishi ati:
## ”Tata, mulibabufi, tamundetele impila mwandaile”. 
## Ilishiwi lya mwaice, lileibukisha umufyashi ukuti ubufi tabwawama ku muntu onse, ku mwaice nangu ku mukulu.
## Apo cili fi, twilalaya ico teti tucite.
## Ba Katumbi naba Katumba balafikilisha ifyo balaya.
## Ngatacali ifi, ifintu ifingi balecita ngatatufimona. 
## Leelo ngomo twabela ne mpumi ishalekanalekana, emo nemimweno yalekanina pafyo balaya no kucita.
## Mufyo bacita no kufkilisha ifilayo fyabo, bafwile ukwishiba ukuti akakubika kalasasa : icakucita ilelo, tecakutwala mailo. 
## Ifyobalaile ngatabaficitile, fikasasa.
## Pafyo bacita ukulingana no bulayo bwabo, tufwile ukubatasha. 
## Abantu abengi, napa bana besu bamo bamo, balilaile abenamwabo ifintu ifingi panshita balefwaya ukuti babasale. 
## Leelo, ukufumafye apo baikalila pamipando yabo mu Lubumbashi na ku Kinshasa, tabamoneka nakumwesu. 
## Ifilayo fyebo fyaliya no mwela. 
## Ici kwalaba ubusalo bumbi, elo batampa ukulabwela pakuti nakabili tubasale. 
## Ulo balebwela, baleisa no bufi nabumbi. 
## Uyu musango ubi.
## Ubulamu tabulisha kasuma. 
## Tuleumfwa insoni mulifyo tulecita. 
## Ushumfwa nsoni, cipuba, efilande fikolwe.
## Ifibomba baume, filashala
## Ukuba umwaume, tekufyalwafye ubwaume, tekubafye no mwemfu, tekukwatafye amakofi… 
## Ukuba umwaume, kumonekela muficitwa ifyalekanalekana, leelo ifisuma. 
## Ngacakuti twasha pa calo ifintu ifisuma, napakuya mukutushiika, tukaya na malumbo, kabili tukasha na malumbo pa calo. 
## E bumuntu bane! 
## Moneni ifyo ba Katumbi naba Katumba bakulile ku mwesu, nefyo bacitile mu Lubumbashi. 
## Filelanga ukuti baume, kabili ifi fyonse bacita fintu ifyo nabana besu pamo nabenshikulu besu bakabonfya ngacakuti tatufyonawile fwebene. 
## Cacine, ukonaula takwaafya, icaafya kukula. 
## Icipuba ecisundila no kunyelela mucishima kinwamo amenshi.
## Pafyo baletucitila, tufwile ukubaafwako mu mano, mu mapepo, mu kusunga bwino ifyo batukulila.
## Katubalange ukuti iminwe taikata mafi. 
## Pakuti bekwata amafi, tubatotele, tusunge bwino ifyo balekula, 
## twilabatuka insele, 
## tulebapokololako kuli bonse abalesuusha amashina yabo. 
## Ba wesu, twilaba ukuti akasembe kekete wiso, bakatasho kutwa.
## Ngatatuletasha fwebene ifyo baletucitila ba Katumbi naba Katumba, inshi twalaba ili pinda lya kasembe kakwete ba tata. 
## Ala bambi, tabakatasho kutwa. 
# Miku inga twaumfwa uko bambi balemba ifitabo na mapepala yakubatukamo? Ingi. 
## Twibukishe insoselo sha kibikibi candi, fisuma fisuma fya bene. 
## Ngatatuleitasha, ukatutanasha ni nani?
## Ngatatuleba nge nseba ishimina pamo,
## nseba ishendela pamo, 
## nseba ishilolesha capamo uko shileya, 
## nseba ishiliila pamo, 
## nseba ishikala pamo, 
## ninshi abantu bambi bakalanda ati: 
## ”Abaponenwa ne mpundu, tabashitola”. 
## Twibukishe insoselo sha bakulu: "Akali ku kanwa, kakulu".
## Akokene batupele, batukuliile, ala kakulu.
## Napali ifi fyonse twalemba, 
## cilingile cila mwana wa Sempya uko ali alelanda ifisuma pali bena, 
## alebapepelelako kuli Lesa pakuti alebasunga mu nshila baleya, 
## mu ncito shabo na konse uko bali. 
## Ala akamana ukupoma ni pa mabwe. 
## Amashina yamo yakaba no kushalilila no lulumbi ngacuti cila umo umo uko ali alelaanda paficitwa fyabo ifisuma. 
# Nga cakuti ba Lumumba, ba Moïse Tshombe balelumbwa, nici kuli abalebalumbula, abalelemba pali bena. 
## Naifwe katulumbanye impalume shesu pafyo shiletukitila na pafyo shilecitila icalo cesu.
## Pafyo baba, napafyo bacita, katulande ati:”Icikwanka bacimwena kumampalanya”. 
## Muficitwa fyabo ifisuma, balitwanka pakuti twipona.
## Kabili tulelanda ati:”Uwakwensho bushiku, bamutasha ulo bwaca”. 
## Umucinshi, ululumbi lwaliba pali ba Sempya ukupitila mu mpalume shesu.
## Katubatotele, ne palo lileba pali bena.
## Leelo, naifwe, cila umo umo apo ali, ukulingana ne ncito yakwe aibikeko pakuti tulete ubuyantashi ukulingana no bupe cila umo umo akwata, 
## pantu "ulushimu lubi, luntu lushele kubuluba". 
## Twishala kubuluba, kila umo umo alete akanono akwete pakuti tukuule imishi ya Sempya ne calo ca Congo.
## Icitabo mwafuma mukusoma nacilembwa pakuti fwe ba Sempya tuletasha ifyo abana besu, impalume shesu shiletucitila ku mwesu na mu calo cesu ica Congo.
## Ne ci citabo cileba bukambone pafyo ba Katumbi naba Katumba balebomba. 
## Nabana bakakula, ilyo bakasoma ici citabo tabakalabe ifyo bamobamo pa bantu babo bacitile ku mwabo. 
## Ngacakuti tulesambilishafye abana pafyo bakantwa bacita ukwabula ukubalumbwila na mashina ya bana besu twaifyalila, 
## inshi mu mitima ya bana kukaba ukulalumbanyako fye bambibambi elo kuti balayumfwa ati bena tapali ico bengacita icikulu.
## Katufumye aya mano na matontonkanyo mu mitima na mu mitwe yesu. 
## Ululumbi lwaba fye ku muntu uli onse, kikanga bambi belaba ukumulumbanya.
## Onse uwasoma ici citabo, asambililamo amapinda yamoyamo. 
## Ico ndefwaisha nici icakuti, ifyo mwabelenga , filaabwa iyoo. 
## Ningishiba ukuti ba Katumbi naba Katumba bantu ngaifwe bonse ne filubo balikwata apo bantu. 
## Twalemba pali bena pakuti babe icilangililo mu fisuma balecita. 
