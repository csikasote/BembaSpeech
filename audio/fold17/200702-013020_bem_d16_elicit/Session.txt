## Panuma ya ifi fintu
## ishiwi lyakwa Yawe lyaishile kuli Abramu mu cimonwa aliti
## Abramu witiina, Nine nkwela yobe
## nine icilambu cobe icikulu nganshi
## kabili nkakulambula apakalamba nganshi.
## Lelo Abramu ayaswike ati
## “We Mfumu Yawe, cinshi wingampeela apo nshakwata mwana, elyo uukapyana icuma candi ni Eliese umwina Damasiko?” 
## Kabili Abramu atile, “Mona tawampeela abana. Kanshi mushafye uwa mu ŋanda mumwandi eukaba impyani yandi.” 
## Elyo ishiwi lyakwa Yawe lyaishile kuli Abramu aliti,
## “Uyu muntu takabe impyani yobe, lelo umwana uo ukaifyalila eukaba impyani yobe.” 
## Elyo Yawe amufumisha panse alamweba ati, “Lolesha mu mulu, upende intanda nga kuti washipenda.” 
## Elyo Yawe amweba nokuti, “Ifi fine efikaba na bana bobe.”
## Abramu atetekele Yawe, na Yawe pali ici amumwene ukuti mololoke pa cinso cakwe.
## Yawe amwebele nokuti, “Nine Yawe uwakufumishe mu musumba wa Uri uwa bena Kaludea pakuti nkupeele ici calo cibe cobe.” 
## Nomba Abramu ayaswike ati, “We Mfumu Yawe, nga ine kuti naishiba shani ukuti ici calo cikaba candi?” 
## Kanshi Yawe epakumweba ati
## Ndetela umusepela wa ŋombe ikota iya myaka itatu
## Imbushi ikota iya myaka itatu, sukusuku uwa myaka itatu
## Pamo pene ne cipele cimo na kabondo ka nkunda. 
## Abramu epakuya letela Yawe ifi fyonse, afiputula pakati. 
## cila cipandwa acibika icalolenkana ne cibiye. 
## Ifyuni fyena tafiputwile pakati. 
## Elyo amakubi yawila pa fitumbi fya nama ne fyuni, lelo Abramu afitamfyapo.
## Ilyo akasuba kaba mukuwa, Abramu apona mu tulo utwingi. 
## elyo imfifi ikalamba kabili iyakutiina yamukupa. 
## Elyo Yawe amweba ati, “Wishibe icine cine ukuti aba mu lupwa lobe bakaba abeni mu calo icishili cabo. 
## Muli ico calo bakaba abasha, kabili bakabacusha nganshi pa myaka imyanda ine. 
## Lelo nkakanda uyo mushobo ukabateeka ubusha. 
## Elyo panuma bakafumamo nabasenda ifyuma ifingi. 
## Lelo iwe ukaya mu cibote ukwaba ifikolwe fyobe
## kabili bakakushiika mu bukote bwine bwine. 
## Mu nkulo yalenga shine, elyo aba mu lupwa lobe bakabwelela muli cino calo pantu ububi bwa bena Amoli tabulati bubipishe ukufikapo. 
## Ilyo akasuba kawa no kufiita kwafiita
## elyo kwamoneka inongo umulefuuka icushi no lubingu lulebilima
## fyapita pakati ka fipande fya nama. 
## Pali ubo bwine bushiku Yawe apangene icipangano na Abramu, asosa ati, 
## “Aba mu lupwa lobe ebo napeela ici calo, ukufuma ku mumana wa mu Egupto ukufika na ku mumana ukalamba Yufurate, 
## Icalo ca bena Keni, ica bena Kenasi, ica bena Kadimo, ica bena Hiti, ica bena Perisi, ica bena Refaimu, 
## ica bena Amoli, ica bena Kenani ica bena Girigashi ne ca bena Yebusi.
## Nomba Abramu takweteko mwana ku mukashi wakwe Sarai. 
## Lelo Sarai alikwete umukashana umusha ishina lyakwe ni Haga umwina Egupto. 
## Kanshi Sarai aebele Abramu ati
## “Mona, Yawe alintana ubufyashi, kanshi kabiye usendame no musha wandi umukashana, nalimo kuti amfyalilako abana.” 
## Abramu nao asuminisha ifyalandile Sarai. 
## Panuma Abramu aikala imyaka ikumi limo mu Kenani, elyo Sarai abuulile umusha wakwe umukashana Haga umwina Egupto,
## amupeela na kuli wiba Abramu pakuti abe umukashi wakwe. 
## Abramu epakusendama na Haga nao aba na pabukulu. 
## Ilyo Haga amwene ukuti ali pabukulu, ayamba ukusuula nakulu. 
## Elyo Sarai aebele Abramu ati, “Iyi misuula Haga ankwatile ibe pali iwe. 
## Nine nakupeele uyu musha wandi umukashana, lelo apo amwene ukuti ali pabukulu nansuula. 
## Yawe engapingula pakati ka iwe na ine.” 
## Abramu epakweba Sarai ati, “Umusha obe ali mu minwe yobe, umucitile conse ico ulemona ukuti nacilungama.” 
## Kanshi Sarai epakulacusha Haga, elyo Haga nao amufulumuka.
## Malaika wakwa Yawe asangile Haga mu matololo mupepi na kamfukumfuku akabelele mu mbali ya musebo walolele ku Shuri. 
## Malaika epakusosa ati, “Haga we musha wakwa Sarai, ni kwi wafuma kabili uleya kwi?” 
## Haga amwasuka ati, “Ndefulumuka kuli mama Sarai.” 
## Elyo Malaika wakwa Yawe amweba ati, “Bwelelamo kuli nokokulu, ulemupetamina.” Malaika alundapo ukumweba ati,
## “Nkasandulula nganshi aba mu lupwa lobe, takwakabe wakubapenda ku bwingi.” 
## Kabili malaika wakwa Yawe amweba nokuti, “Nomba uli pabukulu, ukapaapa umwana umwaume.
## Elyo ukamwinike ne shina lya Ishimaeli, pantu Yawe naumfwa ukulilishika kobe.
## Umwana obe akaba nga punda wa mpanga.
## Ukuboko kwakwe kukalwisha umuntu onse, nao ukuboko kwa muntu onse kukamulwisha.
## Akekala umulwani kuli bamunyina bonse.
