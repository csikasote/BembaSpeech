## Yawe aebele Abramu ati
## “Fuma mu calo cobe, 
## ku bantu bobe na ku ba mu ŋanda yakwa wiso
## uye na ku calo nkakulanga.
## “Nkalenga ukuti ukabe umushobo uukalamba kabili nkakupaala.
## Nkalenga ishina lyobe likalumbuke nganshi, kabili ukaba ipaalo
## Nkapaala abo abakakupaala
## Kabili na onse uukakulapisha nkamulapisha.
## Kabili na bantu bonse aba pano isonde bakapaalilwa muli iwe.”
## Kanshi Abramu epakuya ngefyo Yawe amwebele. 
## Loti nao aile nankwe. 
## Abramu ali ne myaka amakumi cine lubali ilyo afumine ku Harani. 
## Abramu asendele umukashi wakwe Sarai na Loti mwana munyina. 
## Asendele ifyuma fyonse anonkele mu Harani na basha bonse akwete. 
## Bonse baima ukulaya ku calo ca Kenani, kabili basuka bafika.
## Ilyo bafikile mu calo ca Kenani, 
## Abramu apitile pakati ka cilya calo aya fika ukwabela icimuti icakosa ica oki ica More mu Shekemu. 
## Pali ilya nshita abena Kenani ebali muli cilya calo. 
## Yawe amonekele kuli Abramu amweba ati, “Nkapeela ici calo ku bufyashi bobe.” 
## Kanshi Abramu epakukuulila Yawe uwamumonekele ubulambo pa ncende ine iyo. 
## Ilyo Abramu afumine pali iyo ncende, 
## aile lwa ku calo ca mpili ku kabanga ka musumba wa Betele, 
## eko acitile inkambi yakwe, ninshi Betele ali ku masamba, 
## elyo Ai ku kabanga. 
## Uku nako alikuulileko Yawe ubulambo no kupepa Yawe. 
## Kabili Abramu epakwima akonkanyapo ubulendo ukulaya ku matololo ya Negebu.
## Nomba icipowe caliponene mu calo, Abramu epakuya ku Egupto aya ikalako ngo mweni pantu icipowe calibipishe. 
## Ilyo ali mupepi no kwingila mu Egupto, aebele umukashi wakwe Sarai ati, 
## Nalishiba ukuti uli mwanakashi uwayemba. 
## Ilyo abena Egupto baleya kumona, baleya tila, ‘Uyu mukashi wakwe.’ 
## Elyo ine bakanjipaya, lelo iwe bakakusha umumi. 
## Ubebe auti, uli nkashi yandi, epakuti balensunga bwino kabili tabanjipaye pa mulandu wa iwe.” 
## Ilyo Abramu afikile mu Egupto, abena Egupto bamwene ukuti Sarai mwanakashi uwayemba nganshi mukumoneka. 
## Ilyo bacilolo bakwa Farao bamumwene
## baya takisha ukuyemba kwakwe kuli Farao
## elyo baisa bamutwala na kwisano lyakwe. 
## Farao alasunga Abramu bwino pa mulandu wakwa Sarai. 
## Kabili apeela Abramu impaanga, iŋombe, bapunda, ababomfi abaume na banakashi ne ngamila.
## Lelo Yawe aletele Farao na ba mu ŋanda mumwakwe amalwele ayabipisha pa mulandu wakwa Sarai muka Abramu. 
## Kanshi Farao epakwita Abramu, amwipusha ati, 
## “Cinshi ici wacita kuli ine? Cinshi ushanjebele ukuti mukashi obe? 
## Cinshi wanjebele auti
## ‘Ni nkashi yandi,’ walenga nokuti mubuule abe umukashi wandi? Kanshi nomba umukashi obe uyu, mubuule, uleya no kuya.” 
## Elyo Farao akonkomesha abantu bakwe pali Abramu
## Nabo bamushindika
## aya no mukashi wakwe na fyonse ifyo akwete.
