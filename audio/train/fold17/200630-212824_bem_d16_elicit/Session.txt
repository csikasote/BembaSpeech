##Elyo Lesa atile 
##Natupange umuntu mu cata cesu uwakupalana na ifwe
##Baleteeka isabi lya mu menshi
##Ifyuni fya mu lwelele ifitekwa elyo ne fikulaika pa mushili fyonse
##Kanshi Lesa epakubumba umuntu mu cata cakwe
##Amubumba mu cata cakwe
##Ababumba umwaume no mwanakashi
##Lesa abapaala elyo asosa ati fyalaneni mufule mwisule pesonde no kupanasha
##Muleteeka isabi lya mu menshi ifyuni fya mu lwelele ne fyabumi fyonse ifyenda pa mushili
##Elyo Lesa atile namupeela ifilimwa fya mbuto fyonse pano isonde ne miti yonse iya fitwalo umwaba inseke efili nokuba ifyakulya fyenu
##Kabili ku finama fya mpanga fyonse ifya pano isonde, ifyuni fya mu lwelele fyonse 
##Ifikulaika pa mushili ne fyaba no bumi fyonse
##Nafipeela ifyani na mabula ya miti efyo fyakulalya
##Kanshi efyo cali
##Lesa amona ifintu fyonse ifyo apangile ukuti nafiwama nganshi
##Kabili bwaila elyo bwaisaca e bushiku bwalenga mutanda
##Kanshi efyo umulu ne sonde ne fintu fyonse ifyabamo fyapwililile ukupangwa. 
##Pa bushiku bwalenga cine lubali Lesa ninshi napwisha imilimo alebomba. 
##Kanshi pa bushiku bwalenga cine lubali Lesa alituushishe, aleka imilimo yakwe yonse. 
##Elyo Lesa apaala ubushiku bwalenga cine lubali, kabili abucita ukuba ubwamushilo. 
##Pantu pali ubu bushiku epo atuushishe ku milimo yonse iya bubumbo.
##Ubu e butantiko bwa ntendekelo ya mulu ne sonde ilyo fyapangilwe.
##Ilyo Yawe Lesa abumbile umulu ne sonde, pesonde tapali icimpusa nelyo cimo kabili tapali nelyo cimo icamenenepo, pantu Yawe Lesa ali talalokeshapo imfula pesonde. 
##Elyo takwali umuntu uwakulima umushili. Lelo kwali amenshi ayalefuma mu mushili no kulatapilila umushili mpanga yonse.
##Elyo Yawe Lesa abumba umuntu ukufuma ku lukungu lwa kwiloba. 
##Kabili amuputilisha umupu wabumi mu myona no muntu aba umumi.
##Kabili Yawe Lesa alima ibala lwa ku kabanga mu Edeni. 
##Elyo mulya mwine abikamo no muntu uo abumbile. Yawe Lesa amesha pa mushili imiti iya misango yonse, imiti iyisuma mukumoneka, kabili iya fitwalo ifyawama ukulyako. 
##Pakati ke bala pali umuti wabumi no muti wakwishiba ifisuma ne fibi.
##Mu Edeni mwafumine umumana uwakutapilila ibala. 
##Ukufuma mulya walekene mu milonga ine. 
##Ishina lya mumana wakubalilapo ni Pishoni. 
##Uyu mumana wapita uwashokana mu calo conse ica Hafila umusangwa golide. 
##Kabili golide wa muli cilya calo musuma. 
##Elyo mulasangwa ne finyamuti ifyanunka ubusaka na mabwe ya onikisi. 
##Ishina lya mumana walenga ibili ni Gihoni. 
##Uyu mumana wapita uwashokana mu calo conse ica Kushi. 
##Ishina lya mumana walenga itatu ni Tigilisi. 
##Uyu wena wapita lwa ku kabanga ka musumba wa Ashuri. Elyo umumana walenga ine ni Yufurate.
##Yawe Lesa abuulile umuntu amubika na mwibala lya Edeni pakuti alelimamo no kulalisunga. 
##Elyo Yawe Lesa akonkomesha umuntu ati, “Kuti walyako ku miti yonse iya mwibala, lelo umuti wakwishiba ifisuma ne fibi, wena wikalyako, pantu ubushiku ukalyakofye ninshi ukafwa.”
##Elyo Yawe Lesa asosele ati, “Taciweme ukuti umuntu abe eka. Nalamubumbila uwakumwafwa uumulingile.” 
##Kanshi Yawe Lesa abumbile ukufuma ku mushili inama shonse isha mu mpanga ne fyuni fyonse ifya mu lwelele. 
##Elyo afitwala fyonse ku muntu pakuti amone amashina alefinika. Kanshi ishina lintu aitile conse icabumi, elyali e shina lyaciko. 
##Kanshi umuntu epakwinika amashina ifitekwa fyonse, ifyuni fyonse ifya mu lwelele, elyo ne nama sha mpanga shonse. 
##Lelo pali ifi fyonse tapali cakwafwa Adamu icamulingile.
##Kanshi Yawe Lesa epakulenga umuntu apone mu tulo utwingi. 
##Ilyo umuntu acili mu tulo, Yawe Lesa afumya ulubafu lumo ku muntu, abwesesha no munofu apo alufumishe. 
##Ku lubafu afumishe ku muntu umwaume, Yawe Lesa abumbako umwanakashi, amutwala na ku mwaume. 
##Elyo umwaume asosa ati, “Kanshi uyu nomba e fupa lyafuma ku mafupa yandi, e munofu wafuma ku munofu wandi.
##Akulaitwa ‘umwanakashi’ pantu afuma ku mwaume.”
##Kanshi eco umwaume ashiila wishi na nyina auminkana no mukashi wakwe, elyo aba babili baba umubili umo.
##Umwaume no mukashi wakwe bali ubwamba, lelo tabaleumfwa insoni.
