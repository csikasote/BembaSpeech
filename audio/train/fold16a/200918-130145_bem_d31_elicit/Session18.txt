## Pa bushiku bwakonkelepo ali no mulimo, ku ncito, uwakulanshanya mu kwipusha na shimakwebo umo. 
## Yohane atemenwe ukulanshanya na bantu mu kwipushanya.
## Ilyo afikile, aingile mu ng`anda no kutila, “Tata, naisa.”
## Yohane atile, “Ninshi ...” Mu kupelekesha, ico amwene ukuti bawishi bekele fye tondolo mu cipuna.
## “Tata, bushe namulwala?”
## Sembe atile, “Iyo, nshilwele.”
## “Nomba cinshi cicitike? Mulemoneka ngo mulwele.”
## Wishi atile, “Ikala panshi, nalakweba fyonse pakuti umfwe.” 
## Efyo Yohane aikeleko pakuti omfwe kuli wishi.
## Sembe aikele bwino pa cipuna no kubwesha icefu, elyo atendeke ukulondolola mwi shiwi ilyanaka no kutompoka.
## “Ilyo nacilapekanya ukuya kukulanshanya kwa badikone mu kwaluka kwa kasuba ilelo line, nacipokelela Shimapepo ukufuma ku Mwalo.”
## Yohane mu kucilinganya atile, “Bushe ni ba Kiambi abali no kwisa uyu mweshi uuleisa?”
## Wishi atile, “Ubu butandashi bwaciba ubwakupumikisha, kabili ubwaibela, 
## pantu uyu Shimapepo acisa na namayo pamo no mukashana uwa myaka 14. 
## Uyu makashana aciba ne fumo, kabili aleeba abantu bonse mu mushi ukuti Paulo ewamupele ili fumo.”
## “Ati shani?” Yohane aima na pacipuna.
## “Bushe alipena? Mwimuleka ukutwalilila ukulanda ifyo.” Sembe aikele fye tondolo.
## Yohane aipwishe wishi ati, “Tata, bushe mulesuminisha ayo mashiwi?” 
## Wishi atile, “Ikalisha mu cipuna.”
## Lelo Yohane aikele fye pampela ya cipuna kwati alefwaya ukwima.
## Efyo wishi atwalilile ukulondolola: “Na ine wine nshacisumina ilyo baKiambi bacinjeba; e calenga nacituma umuntu ukuyaita Paulo. 
## BaKiambi na ine twacingila mu cilonganino umwaciba badikone. 
## Pali iyi nshita twaceba uyu namayo no mukashana ukushala panse.”
## Yohane mu kupeshiwa mano atile, “Twalilileni tata.”
## “Pakubala Paulo, umukalamba obe, acikana; lelo ilyo twacingisha umukashana na banyina mu cilonganino, elyo acisumina.”
## Sembe alekele ukulondolola, kabili afimbile pa menso. 
## Kumfwa Yohane ena elyo aikele bwino pa cipuna 
## Yohane atile, “Acisumina kanshi? E kutila cishinka?” 
## Wishi apukwinye fye umutwe; elyo bonse babili baikele tondolo pa nshita iinono.
## Elyo Yohane aipwishe wishi ati, “Bushe cinshi calengele Paulo ukucita icintu ca musango uyu?”
## Wishi amwebele ukuti ilyo Thomas Nyoka aipwishe Paulo ili lipusho, 
## Paulo atile, “Ciwa ewantukile, elyo nabembwike.”
## Mu kuilishanya Sembe atile, “Abembuka.
## Umwana wandi uo natambike kuli Lesa ilyo afyelwe.
## Umwana uwasambilila Icebo cakwa Lesa, Kabila wa Mbila Nsuma. 
## Umwana wandi uwaupa, kabili uwakwata bana mutanda. Abembuka.”
## Efyo Sembe aiketwe cikonko icakuti Yohane takwete icakusosa pakuti amukoseleshe.
## “Tata ... Tata tulemupepelako.”
## Sembe atwalilile ukuilishanya, “Ukumupepela? Ukumupepela? Ine nalemupepela ne lintu talafyalwa. 
## Apo nabembuka amapepo tayafute ificitike.”
## Mu kutontonkanya ukuti nalimo bawishi kuti baumfwako bwino nga cakuti nalimo bawishi kuti bashala beka, 
## Yohane alibwelelemo ku ng`anda ku mwakwe.
## Ilyo afikile, asangile amapepala yali fye ayasalangana pe tebulo nga fintu ayashile. 
## Aikele pa cipuna no kwesha ukupekanya umulimo akwete ku ncito mu bushiku ubwakonkapo.
## Alifililwe pantu amatontonkanyo yakwe yalebwelela ku fintu ifyacitike ku mukalamba wakwe, Paulo. 
## Mu ng`anda mwali tondolo pantu ni pali ubu bwine bushiku elyo Maria, 
## umukashi wakwe, pamo na bana babo babili baile mu kutandalila abafyashi abaleikala ku mushi uwali ku kapinda ka kuso.
## Pa mulandu wa fintu fyacitike camoneke kwati papita umwaka. 
## Yohane aliikoseleshe ukubomba.
## Cilya fye atendeka ukubomba, kwaishile umwaice wakwe, Dabidi.

