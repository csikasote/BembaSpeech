## bayaikala ku nkungu sha mitutu, 
## nomba ilyo ubushiku bwakosa, 
## abantu baingila mu mayanda, 
## ifimbwi fili no kutendeka ukulila. 
## Abali mu mayanda baisalisha ifiibi, basunga na bana babo bwinobwino pakuti cimbwi eisasompolapo umo.
## Ilyo caba ku maca bamukolwe nabo balalila, ninshi bonse baishiba ukuti nomba bwaca; ifimbwi nafyo fyaleka ukulila.
## Lucelocelo abanakashi bali no kushibuka bwangu ku kukafisha balumbwe amenshi ya kusamba. 
## Balumbwe nga bashibuka bena bali no kuya fye pa nsaka, balasamba no kusamba, bambi nabo basambila mu mayanda ilyo talafumina panse. 
## Icakonkapo kwikula pakuti balumbwe bakwate amaka ya kubomba imilimo imbi.
## Nomba nga bayangala cafuula, bali no kubwelela ku mushi. 
## Ilyo tabalaima, abanakashi bali no kulonganika utupe tonse uto bacisa nato, abalumendo nabo basunga utusembe twabo.
## Abanakashi bena balasenda no munani bepikile ku mitutu batwala ku mushi pakuti abakalamba bayetesha nga nafiwama ifyo balesashila ku mitutu.
## â€œMu nshita shimoshimo abakalamba balatandalila aba ku mitutu no kumona ifyo imilimo yabo ilebombwa, nefyo baleyangala. 
## Lilya bafikako, icantanshi kulolesha ifyo abalumendo bakulile amansansa, nga nayawama atemwa tayaweme.
## Bali no kumona uulengelesha nelyo uusakaisha fye, babeba nefyo beshibe. 
## Bali no kumona ne milimo ya banakashi ifyo ileenda. 
## Bamona abaishibisha ukwipika no kubumba amafwasa ya kwipikilapo, no kuteka ifipe bwino no busaka bwa mukati bonse. 
## No kumona uwacikuuku ku bana, no kumona abacincila na bananani. 
## Conse nga balefwaya kuti balyako nefyo bepike, pa kwishiba uwipike ifyatalalila atemwa ifyanunkila. 
## Ukunona kufuma ku bwaice.
## Abatandashi nga bafika ku mushi, balashimika imilimo ya muntu onse,
## umulumendo atemwa umukashana ku bafyashi na ku bakalamba bambi, apo bekele icibwanse atemwa pa nsaka.
## Kumfwa nabo nga baumfwa fimo tafiweme, balafunda abana na beshikulu bwinobwino, pakuti belakula na bucipelelo, balabalanga ne milimo balelufyanya.
## Kanshi nomba twamona ukuti ku mitutu te kwa masange fye iyo, 
## kwaba mu kufundisha abaice mu kukula kwabo ifyo balino kusunga amayanda yabo nga bakula, 
## mu kwipika no kusakamana ifibombelo fyabo, no kukwata icikuuku. 
## Muli fyonse ificitikwa ku mansansa emo ifikolwe fishibila umusango umwana wabo akaba nao nga akula. 
## Kanshi cilabafwako ukubakusha mu buntu bwinebwine, mu kubalesha ifilubo no kubafunda ifisuma.
## Abaice nabo balatasha nganshi nga abakalamba baletasha imicitile yabo, 
## no kushipikisha balashipikisha ukucitilapo na fimbi ifisuma ifyakusansamusha abafyashi babo.
