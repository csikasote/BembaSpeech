## Akakota alosha kulya ifuma, ashika na bwinobwino, impela shonse isha kakota na kalume alosha kunse. 
## Umupeto ashimpa mu mbali, elyo aupeteka aisakakilako na kalume pamo na kakota.
## Nga ateya apwa, nomba., kuyatula umumpempa uwakupisha impepo. 
## Bali no kucita ifyo fine bonse umo bapelele. 
## Nga pali uupamine ikumi atemwa ukucilapo kuti ateya fyonse, e pakulabwelela ku mushi. 
## Nga balefwaya kuti bapitamo ukulengula ifyo babalilepo ukuteya, limolimo balepaya.
## Nakanda nakabushe imfuko pakumfwa umwela waingila mu mushi waiko uwatalala, yaima ukuyacilika apalepitila umwela. 
## Lilya ili mu kuya, yapita pa cikwa, yasanga akalume na kalombwela, 
## ili no kuputula ulushishi ku meno pakuti isendeko kalombwela, 
## atemwa ukuputula fye pakuti inshila ishale umwakupita.
## Kuti cilya yati fye cetu, ukucetula akalume, umupeto wafwampuka, akakota kali no kufululuka mu cikwa,
## kaisaikata imfuko ku mutwe atemwa mu mukoshi nelyo pa citimbatimba, nelyo fye ku kuulu, nangu ku meno, no kufwa yafwa. 
## Limolimo kuti yatutila mu cikwa na ku mpepa.
## Ulucelo nga bwaca kuya ku kulengula iftkwa. 
## Bali no kuila fye pamo umo bailile ku kuteya. 
## Ilyo bafika pa cikwa ca munabo, bamona ukuti cili londo, cibinda acincila no kucincila, 
## acetekela ukuti alabamba asosa no kusosa ati: "Londo kapeto, we cikete banshimba, bacanga abalakulondawila.”
## Icikwa nga nacikata, umupeto ulalondomana, tawinama ngomo baciteyele, kabili nga nacipusa ulololoka, ninshi nacisankwila.
## Cilya cibinda afikapo, alashula, na banankwe balemulolela. 
## Nga akulula asha ateya nakabili, kabili elyo baya balelengula fimbi.
## Uushukile kuti aipayamo cipepete uwinewine, uwakuti na meno yalilumba na mu masaya mwafita na fititi.
## Abapalu nga balengula ifikwa fyonse bamona nefyo bapaluka, kuti babwelela ku mushi, 
## abafyashi nabo bapokelela no mucinshi no kubatasha apakalamba.
## Abanakashi tabatumbula mfuko, umulandu wena nshaishiba. 
## Kanshi mu nanda umo nga tamwaba tulumendo tumbi, cibinda wine e ufwile atumbula, elyo banyina basamfya bwinobwino no kwipika. 
## Imbwa nasho tashilya mala ya mfuko, nalimo eco basosela no kuti “‘wabipa nga mala ya mfuko”’, 
## pantu yasulwa na ku mbwa, bayaposa fye ukutali.
## Mu mfuko tabashamo muto, nga baipika baleka fye shakaminina, umucele waingila na mu mutwe, elyo baipula. 
## Tabababa bepika fye na masako, pantu yaba ayanakilila.
## Imfuko munani uwanunkila nganshi, 
## kanshi nga baipika teti balekele abaice ebo baletakanya iyo, 
## balanailapo ubwali batwala na pa nsaka apali abakalamba nabo balyako.
## Abanakashi te bengi balya imfuko.
## Pa nsaka abakalamba balatemwa sana nga bamona umunani wa mfuko, 
## babula no munani umbi bapela abaice, 
## nelyo fye ni nama kuti bapela abaice, bena balatobela imfuko. 
## Kuti shikulu bantu nga asuma mu mutwe aumfwa casowela no kusowela, abaice bena baleminaula fye amate. 
## Nga pali abo bacena nabo waumfwa abati: ‘“Kakokotwa na yama, aba nga ni tata nga ampako.”
