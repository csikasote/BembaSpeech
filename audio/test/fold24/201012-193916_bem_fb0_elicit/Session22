## ayasosa na kuli banyina, tekuti bamushinaule sana iyo, kuti bati fye te mulandu umwana apona ku muleshi. 
## Capwa no kupwa basuula. 
## Nga cakuti nacifimba kuti bakafya amenshi bamucina, bamukapaika fye umubili onse.
## Ku bashele ku mushi nabo, abalebomba utumilimo twa pa yanda, utwa kukonta utusense, ukusashila, 
## ukutapa amenshi nelyo ukushingula, atemwa ukwipika akanani kankasha, nabo ninshi nifyo fine. 
## Nga bantu bashilimuka kuti basashila no munani no kupela kwine nako kuti bapela.
## Nomba nga balolela, bamona akasuba kapinduluka, kasengamina icungulo, abele mu mpanga no kubwela iyo; 
## nomba bonse umo bapelele balongana pamo mu lukungu, baikala bulandabulanda, 
## bapanga na maboko ku mitwe, balaimba na kalwimbo ka kufulukilamo bafyashi, 
## e kalya kene nembele pamulu wa chapter uno, akakuti “‘ pakuti bamayo bese”. 
## Ico balumbwila banyinabo, ni pakuti e baishiba ukunaya ubwali.
## Kuti amenso baposele fye ku nshila uko batulila. 
## Nomba nga bamona babamwena fye ukutali baleisa, no kubeshiba babeshiba, ukuti e bafyashi babo, 
## waumfwa batendeka na kalwimbo batendeka no kwimba, baimina fye pamo abati:
## "Aoo yande mayo, 
## Aoo yande mayo, 
## Ku mutangala wa nombe wa sekee ee!
## Kuu kuuu!”
## Abele mu mpanga nabo nabateyanya no twakulya tumo utusuma utwakuti bayebatekelepo abana imitima.
## Te milimo ya mu mpanga yeka abafyashi bafundisha abana babo iyo, kwaliba na imbi iicitika mu mushi.
## Abakalamba balaluka amatanda, ukupasa imipini, ukuluke miseke no tupe. 
## Kabili kwaba na bashikafula, abafushi. 
## Ku banakashi nako kwaba banakabumba wa malongo, abasona amabwe ne milimo imbi iyashala iyacanakashi;
## mu milimo yonse iyi abakalamba balafwaya ukutuma abaice, na mu kubatuma mwine e mu kubafundisha no kubalanga ifyakucita.
## Lubali na mu kwipika mwine cimo cine, abafyashi balatuma abaice ukuyaleta utubende, no kutongola intwilo no kucemeka ifishikisa. 
## Umo mwine e mukusambilila.
## Ku bwaice, bena kuti bacimona icibi ukutumwa libililibili, lelo abakalamba balosha mukuti abana balekula abacincila, abakosa.
## Ifikolwe filomfwa ulukula sana mu milimo yonse iicita abaice, nelyo akwata fye kamo ako kene eko balefutafuta fye nako. 
## Batila akamuti ukwete eko bomako imbwa. 
## Cinecine nga cakuti umukalamba ali fye eka kuti aumfwa ububi no bulanda mu milimo yonse alecita, nelyo acincila shani kusuka anenuka.
## Batila umunwe umo tausala nda. 
## Nga cakuti nga ali na kaice kamo ako kene e kafwile ukumwafwako. 
## Batila umunwe umo tausala nda.
## Abaice bamo tabafwaya kubatuma fye ukwabula amalipilo.
## Aba e bacipote, amatoshi ayashimina mate ya pa lupi; 
## nelyo abakalamba batile shani ntinti we mwana we mwana, awe iyo kukaninina fye ndai, kano fye bafumya icilambu.
## Kwena kwaba na bambi abasuma, abakuti balelililako na bakalamba ubulanda pa kumona ifyo balepitana mu milimo.
## Bena aba kuti lyonse ilyo babatuma banakilila, te mulandu nelyo pashili cilambu. 
## Ku bamusango uyu ne filambu fine tafyafya iyo, kabili balailemena ukucila balya abafwailapo limo ifilambu, 
## pantu nga ni pa kulya ubwali ne nama kuti abakalamba ebo balelemenesha no munani no kubafukisha kwine ebo kwafulila. 
## Na limolimo kuti umukalamba amutuma ukwabika inkwa, abika no bwali ne nama mukati, 
## amweba ati pa kwabika utale uye ukakule inkwa ushisalanganye bwino. 
## E pakuti umwaice aye amone icakulya cilya cili mukati.
