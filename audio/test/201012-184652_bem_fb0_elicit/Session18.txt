## BALUMENDO e bene ba mulimo wa kuteya amaliba, pantu e bapikintika ku kufwaya umunani.
## Amaliba yaba imisango ibili; umo wa kuteya impuku, bakapanga, basoolo na mafutu ne finshe; 
## umbi wa kuteya utuni tonse utusala panshi utuli nga tumutengu, ifipalabuswa, bakonkonta, bacibangwampopo, 
## amalabi na tumbi tumo uto nshingakumamo ukulumbula. 
## Nalabalilapo ukulondolola amaliba ya tuni.
## Amainsa te nshita isuma iyakuteelamo amaliba, 
## pantu umushili tauba bwino, 
## utuni tatufukila kuwila panshi, 
## pantu ifilyo fya panshi tafifula;
## kabili imfula nga yalaloka kuti yafutula amaliba, 
## icani naco kuti cilemena pa mubansa.
## Pa mulandu wa kuti umanani wa tuni walinunkila no kusonsa, 
## eco abalumendo bakwatila inshila ishingi ishakuwipailamo, 
## pantu tulapisha ubwali bwinobwino, 
## nelyo cimbala kuti caliwa ngo bwakaba, no kusamuka nga pa cipoma.
## Ifyo bacita pa kuya ku kuteya ifiliba, abalumendo bema fye umo bangalila no kumfwana umo bomfwanina, nabasenda no tusembe ne nkasu.
## Bema fye lucelocelo, kwati ni ku kutema nelyo ku kusebelela icipinda baleya. 
## Bapanga icungulo atemwa lilya balelya ubwali ubwa fisashi ukuti bakayeteya ifiliba fya tuni.
## Ulucelo balungama mu mpanga, mu mutengo atemwa mu cipya nelyo mu cibolya. 
## Nomba nga bafika pa ncende batemenwe, apo baishiba ukuti epo utuni twangalila, kuti babika amasembe panshi, ne nkasu shonse batuushako panono.
## Abene bali no kusala umunabo umo uwa butete, uwanaka akatwe, e wakoma umubansa. 
## Nga umunabo atendekelapo, bonse bali no kulaseba umusebo uwashinguluka uo batila umubansa. 
## Kuti baseba icikalamba ukulingana nomo balefwaila. 
## Nga bapwa ukuseba umubansa bali no kuya ku kupama amaliba ne nkasu. 
## Bambi na ku masembe kwine kuti bapaminako. 
## Cila muntu kuti apama amaliba ukulingana na papelele amaka yakwe.
## Pa kupama amaliba, kuti asanga ifwasa ilikulile, aliseba pamulu, elyo alikulila mu isamba, alilinganya bwinobwino, alikulumbila ukwabula ifituluntuntu. 
## Nga aseba amona yafula impendwa alefwaya yaku-mana, kuti atendeka ukutuntila pa mubansa.
## Nomba kutola isembe ukuya ku kufunda ulushishi no kutetako tunamumpanda, na tunamupilikisho na tu namunsanki, bafileta na pa mubansa. 
## Ala nomba ni bukalulu inoma pa yakwe. 
## Te kwa kolola na musana, kuti uyu nafitwalinkana ukupyata imimpose-mponse no kukaka kuli tunamupilikisho, no kukakilako utumuti utunongo. 
## Ninshi amaliba nabayabikila libela pa mubansa limolimo mu fifulo batemenwe monse umupelele umubansa.
## Pakati pene pali no kuba iliba lya ulya aciba akomene umubansa, e mwine mushi. 
## Yonse yaleshibikwa ku bene nelyo bengayabika cimfulumfulu.
## Ico mwine mushi â€˜abikila iliba pakati, pantu cimoneka ukuti e cibinda wa mubansa, abanankwe teti bafulwe, 
## pantu kuti batina ukuti nga aisosha, ninshi bonse bashama. 
## Acindama nga mala ya nkalamo.
## Ilyo tabalatendeka kuteya, bali no kumona ukuti amaliba yalefika bwinobwino panshi ukulingana no mushili ukwabula ukusha imimpempa. 
## Pantu nga imimpempa ileshala kuti ilepanya umunani.
## Fyonse ifi nga fyapwa ninshi nomba kuteya.

