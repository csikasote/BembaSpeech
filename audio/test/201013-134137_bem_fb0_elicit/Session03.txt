## Ilyo tabalafika ku fifulo balungeme balakoma utumuti twa kupombako ubulimbo uto batila imiteela, 
## no kufundila libela-ulushishi lwa kuya mu kukakilako inkoka. 
## Cilya bafika pa cifulo balengula umuti uwikalako utuni utwingi, 
## bali no kunina ku muti wine uyo no bulimbo balesheta ne mitela nabapikila mu musana atemwa basendele fye ku minwe. 
## Nga umuti ukalamba nabo bali basano, bali no kunina fye bonse ku muti wine uyo, elyo balalekanina umwaya imisambo ya muti. 
## Cila muntu ali no kufika ku mpela ya musambo, akaka ne cifumbe inkoka, no kulapombako ubulimbo ku mutela asomeka na mu nkoka akakile. 
## Bonse bali no kucita ifyo fine.
## Nga bapwa, bonse babwelela pa mampanda mu isamba, balalolela, onse alelolesha ku bulimbo bwakwe. 
## Utuni pa kumona ukuti umuti waleka ukusunkana, twebele nomba filya fintu fyacisa tupusaula ku nsaka yesu fyaya, natuye tuipakishe. 
## Apo ninshi imitela ya bulimbo isontemeneko fye ilelolela. 
## Akoni pa kumona uko umutela ulepele ukucila mu mabuula, 
## kebele kulya kwine ku kamuti e kwalinga ukwikala pa kubala pa kumona bwino apali utwakulya.
## Awe mukwai kuti cilya katongamako fye kakondwa. 
## Kaesha ukufumako, kafilwa cakosa fye ndi. 
## Cibinda wa bulimbo nao ati: “Konda bulimbo, ubikemo ne pindo, wapyako shikulu.” 
## Nomba kena pa kumfwa icongo, kebele kandeya, kapupila kanaka fye. 
## Umwine wa bulimbo afika, akekata, akatinaula, akaposa na mu itumba.
## Limolimo kuti twaikatwa fye utwingi pa nshita imo ine, ukucila nga malabi ne nseba, pantu fyena fyenda icikunka.
## Te ku miti kweka bepaila utuni iyo, 
## kwaliba ne fifulo na fimbi umo twikala utwingi, 
## umuli nga mu fibolya, 
## mu nika umo tunwa amenshi,
## nangu apo banika kalundwe na male, 
## konse uku balateyako ubulimbo. 
## Kuti nga bapwa ukuteya bayaiminina ukutali, atemwa balasokola nga twile ukutali.
## Nga abapalu bele ulucelo, bafwile ukuleka akasuba nga kabalikisha, pantu utuni tatufula.
## Kumfwa nga caba icungulo, lyena bushiku bubapokololako fye.
## Nga bayandula ubulimbo bali no kububika mu tutontolo, imitela bayabika mu menshi pakuti tailambile ubulimbo tabuleshalako.
## Nomba lintu bainuka bamona umunabo umo abwelamo fye, nga balomfwana kuti bamusangwilako. 
## Nga bafika ku mushi bapela utuni kuli tunkashi yabo ukuti tusese, 
## nga bapwa ukusesa bapela banyinabo e beshibe ukutuwamya bwinobwino,
## no kutasha batasha abati: “Mwandi tata naukula wakulatulisha utusuma.”’
## Nga cakuti balanika nomba twasuka twafula kuti banailako na ba pa nsaka, abakalamba nabo batasha no kutasha,
## Limolimo ababamfi batuni tabatwala ku mushi, balila fye ku mansansa.
