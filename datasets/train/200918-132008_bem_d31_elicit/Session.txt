## Dabidi ali umuntu uwansansa inshita shonse; lelo pali ubu bushiku ali uwatondobala sana.
## Aposeshe Yohane, “Mwabombeni!” Yohane atile, “Eya mukwai. 
## Ndepekanya umulimo wa ku ncito pa bushiku ubukonkapo Bushe, cinshi ulefwaya?”
## Dabidi aipwishe, ati, “Bushe, tekuti munsuminishe ukulala muno mu mwenu? 
## Pantu kuli batata kuli abantu abengi abaleisa mu kumfwikisha ilyashi lyakwa Paulo. 
## Bamayo balelila pamo no lupwa lwabo. 
## Elyo batata balelanda na baume.
## E ico pa mulandu wa congo nafilwa ukulemba ifya ku sukulu.”
## Elyo Yohane amusuminishe ati, “Kuti waisa pakuti twise tube babili.”
## Dabidi alitotele kabili abwelele ku ng`anda mu kusenda ifitabo fyakwe elyo ashimikile abafyashi pamulandu wa kulolesha uko umwaice wakwe aleya.
## Dabidi ali mwaice umusuma; alibikile amano ku masambililo, kabili alefwaisha ukubomba mu cipatala panuma ya masambililo yakwe.
## Mukwangufyanya Dabidi alibwelele no kutendeka ukulemba. 
## Efyo Yohane na Dabidi baikele no kulabomba ukwabula ukulanda.
## Dabidi atile, “Napwisha.”
## Yohane atile, “Kwashalafye panono nalapwisha na ine.”
## Dabidi alongenye fitabo fyakwe no kushalikapo munyina wakwe, elyo aile mu kulala mu muputule untu bamupekanishe
## Yohane alitwalilile ukulemba.
## Ilyo apwishishe alongenye amapepala no kuyabika pamo nayanakwe mu cola.
## Nelyo anakishe pamulandu wa kubombesha, Yohane alifililwe ukulala.
## Aletontonkanya fye ifyacitike kuli Paulo na pamulandu wa mashiwi yakutila: “Ciwa alatunka; e wantunkile”. 
## Bushe Ciwa abomfeshe mano nshi pakuti atunke Paulo uwakosa filya, 
## uwalengele Yohane ukuba Umwina Kristu kabili alesambilisha Icebe ca kwa Lesa mu cishinka? 
## Mu matontonkanyo yakwe, Yohane aelengenye ukuti Ciwa alingile ukuba uwa maka sana pakuti alenge Paulo ukubembuka.
## E calenga Yohane atwishike ukushipa kwakwe panuma ya kumona Paulo uwali icakumwenako cakwe abembuka. 
## Awe, Yohane abweseshe amatontonkanyo ku kupekanya ifya ku ncito. 
## Lelo mu mano yakwe Yohane alefwaisha ukulanshanya ne Ciwa mu kwipushanya pamulandu wa nshila cabomfeshe pa kutunka Paulo.
## Efyo aponene mu tulo.
