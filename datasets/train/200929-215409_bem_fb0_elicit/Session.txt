## Uwakalema Takaleka
## UBUSHIKU bumo Joni Bowa alefuma ku mashitolo, nanina na pa ncinga ya banalume. 
## Mu shila asanga cikashana umo ifi uwawama ngo lutanda lwa mu mulu, na mafiga nge beseni, naiminina mu mbali ya musebo,alelolesha ukwalefuma Joni. 
## Cilya Joni apalama, cikashana atampo kulolesha ku ncinga yali na Joni pakuti amone nga kuli pompi ashimeko, pantu incinga yakwe yalipompolweke. 
## Ku ishuko nangu lishamo katwishi incinga yakwa Joni yalikwete pompi nao umusuma saana, Joni talati apite, cikashama aimya ukuboko ati:
## ”Please gentleman, njashimeniko pompi wenu impopeleke incinga yandi naipompoloka”.
## Mukwai Joni kuti cilia alolesha uwamwiminika, acenwa ku fimenso fyakwa cikashana ifyabutisha. 
## Kuti pa kwimika incinga ati awe no kuwa, mu mutima ati no kuti kwena nalishuka pa kulanda na cikashana wa musango uyu
## Joni asomona pompi ku ncinga atambika na cikashana nao apoka, asantika ati, “Santi sana mukwai”.
## Umukashana cilya atampo kupompe ncinga, Joni alemuloleshafye, 
## awe limbi ico amona talepompa bwino elyo amwipusho ati: “Bushe kuti namwafwako ukupompa?”
## Umukashana: “Mukwai kuti nashukila fye uluse lwenu santi”.
## Joni apoka pompi alapompa, cikashana aikata incinga shonse shibili. 
## Cilya Joni acili mu kupompa cikashana alemulolekesha, asuka amwibukisha, 
## epa kwipusha ati: “Bushe niwe aumwone uwaingishe mpila ishikali lilya ba kitwe baishile
## Joni: “Ee mukwai nine wine, bushe kanshi e mpila ishikali ni shilya?”
## Cikashana: “Ee kwena shalikalipe mwe! Tamulemona jontie w aba kawe afililwe no kushiikata.”
## Joni atemwa sana pa kumfwa cikashana ali ne lyashi ilitali ne nsoni takwete.
## Cikashana akonkanyapo ati: “Bushe lilya isina balemulumba mu mpila ilya ‘Jonie’ e shina lyenu?”
## Joni: “Mukwai abana ba muno Mufurila eco ibulenga kulowa, batini efyo bafulunganya inshina lyandi!
## Ne mwine nine John, nomba bena batila Jonie.
## Elyo Joni atontonkanya ukuti, umukashana aishiba ishina lyakwe, nga ena cinshi ashingafwaila kwishiba ishina lyakwe. 
## Asuka aipusha ati: “Nga kanshi imwe ishina lyenu nimwe bani?”
## Cikashani: “yangu na cine! Ala mukwai nindala. Nine Janet Phiri. 
## Kwena muno Mufulira nshilakokolamo sana, ndi mweni. Nafumine nombaline ku Lusaka ukwikala abafyashi bandi. 
## Batata bansenga baku Petauke, lelo bamayo bena Basezuru ba ku Salisbury ku Rhodesia”.
## Nishi apo Joni napwa fye kale ukupompe ncinga, amono kuti cikashana talefwaya kumusha bwangu, ati no kuti lelo lyena nokulumuna icamucila utali?”
## Ifyakulanda fyati ficepe, elyo Janet aipusha Joni ati: “Bushe mwikala kwi muno Mufulira?”
## Joni: “Mukwai njikala ku Mine Compound”.
## Janet: ”Oh, kasha natwendele pamo, pantu na ine wine uyu wine musebo walola uko njikala”.
## Joni: “Mwikala kwi?”
## Janet: njikala pa yadi pa Mr. Thorncroft, epo ndela abana bakwe.
## Joni: “Oh, pa Mr. Thorncroft nalipeshiuba sana, mpitapo fye pee. Kasha epo mwikala?”
## Janet: “Ee mukwai”.
## Awe bonse babili banina pa ncinga shabo shatwamba: na lilya ipenda cibemba utila cufya bashimbe’ lyafikishiwa. 
## Mu shila Joni alashimikila Janet ifyo incite abomba yayafya kabili ifyo ifwaya ukutontonkanya, Janet nao amushimikile ilyashi lya ku Lusaka na ku Salisbury. 
## Bati bafike apapatukile akamusebo kalola pa Mr. Thorncroft baika pa ncinga bonse, janet atambika Joni ukuboko ukumushalikapo; 
## ati kafikenipo mukwai, natotele sana pa kungafwa ukupompe ncinga. 
## Ndesubila tukamonana na limbi”.
## Joni nao ati: Efyo mukwai, shalenipo, ala na ine wine natotela sana pa kunsansamushako pa kashita aka twaposa babili nenu. 
## Nga mulapitila ku biaolo, kuti mwaisamfwaila ku mutupule wa mabotolo, eko nkaba mailo akasuba”.
## Janet: “Natotela sana mukwai, nkesha ukwisafikako”.
