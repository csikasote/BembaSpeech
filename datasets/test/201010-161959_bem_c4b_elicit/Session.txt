## Uushibambila kanwa kakwe akomfwa ukununka.
## Ifikwa balumendo bateya, abakashana tabangalako iyo, kanshi mu lyashi ii abakashana bena tabalumbulwemo. 
## Ulwakuteya ifikwa lwisa mu nshita ya mainsa, ukutendeka mu mweshi wa Kabengele, ukwisafika na mu kapepo, 
## pantu muli ii nshita umushili uba uwanaka, ne mfuko shine e nshita shatemwa ukutuka, 
## elyo ne filyo fifula mu mpanga na mu mabala; no kunona elyo shinona.
## Imfuko ni mpuku iyatemwa ukwikala mu mushili, ipita mutunta panshi. 
## Umushi waba panshi, nomba iloba ilyo ituka e limoneka, no kwishibila eko abantu beshibila ukuti pali umushi wa mfuko, 
## kumfwa umuli itumba limolimo, abati emo ipita pa kuya mu kufwaya icakulya caiko. 
## Mu mushi imfuko isendama pa tufyani utwanaka, kabili yabusaka sana, pantu ifilyo na mafi tafiba apo ilala. 
## Icilyo yatemwisha ni lombwela, utumpolyo, insaasa, kalundwe, ifyumbu, umumbu na fyonse ifya mu mushili.
## Imfuko yaba na kamucila akepi, 
## utumakasa utusuma utwabuuta kwati mwana wa kanya, 
## no tumeno twa pa mulu na panshi twaba utwasansabala. 
## E kwafuma na lilya ishiwi batila “wasansabala ameno nge mfuko”. 
## Taimona bwino mu lubuto, kano fye mu mfifi mu bwendo bwaiko. 
## E calenga taifumina panse inshita ishingi. 
## Iyafumina panse nga baitola bailumbula ukuti “pupute’’. 
## Tayakwata mpantila nge mpuku shimbi, pantu tayaba na busali.
## Abalumendo nga bamona ukuti imfuko shiletuka sana, atemwa bafyashi e bashipundilila ico shileonaula ifyakulya mu mabala; 
## abalumendo batemwa nganshi pakuti bafwaye umunani uuleonaula ifyakulya mu mabala.
## Ifyo bacita pa kwipaya imfuko, bafumina mu mpanga, mu mitengo no tusembe utwatwa pa kutemenako ifimuti fya kupama ifikwa. 
## Mpaasa e muti wawamisha ukupamako ifikwa, limolimo no muputu.
## Nga bakoma ifikwa no lushishi bafundila libela. 
## Nga bali abengi balongana pamo epo balakulila ifikwa. 
## Pa kupama ifikwa balinganya bwino-bwino, ku mpela baputulako utulushishi tonse, baisatula na menso, utupunda tubili konsekonse umwakupisha ulushishi. 
## Nomba bapuma bwinobwino pakuti tacilepwike, elyo basotola ku cimuti. 
## Nga bafumya icikwa ku cimuti, balapisha impela ye sembe mu mbali, emo bapisha no lushishi ulo bapyatile umumposepose, nabakaka ne nkotya, e kushishila. 
