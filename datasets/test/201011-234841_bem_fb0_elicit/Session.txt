## Impeta mikoli ya fitwalo fya mu isonde ifitwala ku mipeta. 
## Imipeta tayafula mu calo iyo, yatulisha fye ku Chiisha, ku Chungu na ku Chilwa.
## Impeta cangalo icapikila nganshi, kabili no kutemwikwa ku balumendo ba mishinku yonse. 
## Na bakalamba nabo bene balangalako.
## Pa kukwata impeta kushitoola, atemwa ukubombela no kushita ku batoola kale abapalama uko shitwala. 
## Abakwata impeta batecla pamo. Kwaliba shimo ishakwesha fye ne shakulwisha.
## Intanshi tabalatendeka kuta, babala babumba ibeta umwakuteela. 
## Nga tapali ibeta ukuta teti kulondoloke.
## Pa kubumba ibeta, babula iloba lya mu mukanda, ilyakonda, atemwa baimba ku culw balituntila napo balefwaila ukubumbila. 
## Limo kuti babumbila mu isamba lya muti, atemwa mu lukungu lwa ng`anda nelyo mu nsaka. 
## Nga babumba bwino babika ne shililo bapwa, baya nomba ku kufwaya indolo ya kubika mu ibeta, pakuti mwatelela impeta shilenena bwinobwino. 
## Umulolo kuti batwa, basantikila, limbi basheta fye elyo bashingwila mu ibeta,
## Kwaliba impeta shimo ishapaminwa isho babikamo umutofwe bapamina mu fipunda, esho batila bacela, lelo ishishapaminwa e misumbi. 
## Kwaliba na shimbi ishafundumana na tunyondanyonda na shimatapala.
## Impeta nga shakwesha fye, uukwete impeta ali no kutekako ababiye bonse umo bapelele, balata no kuta, balekufyanya no kukufyanya. 
## Umo nga akufya ababiye bonse, kuti aumfwa icilumba sana, 
## alaimba na kalwimbo ati: “Ifwe tuli ba butete. Sokwesokwe ne lyande lya mpeta, twali kute mpeta na Bashimwansa Mpinika. 
## Ici cifi, ici cafye, ici candi, Ine ndi katyetye musanta kulu.”
## Pa kusosa aka kalilumbo ninshi nabika ne mpeta mu minwe, nafumbata, 
## elyo aleshifikina shilelila no kulila, alesonta na babiye abashili na butete, alesosa na mashiwi ayo yene tulembele pamulu. 
## Kabili nga cabasekesha, uukufishe atekako ababiye balata nakabili.
## Impeta nga shakulwisha, amasange tayafula sana, pantu cila muntu kuti naishiba ukuti nga bankufya ndeshala mu menso poko. 
## Eico kanshi balasakamana nganshi. Lyonse ilyo baleta iimpeta sha kulwisha nelyo ishakuta fye, balashinguluka ibeta. 
## Bamo batemwa ukwikalila pe shililo pakuti cilebangukila pa kupinika abanabo; 
## bambi nabo batemwa ukwikalila ku mulu we beta, pakuti balepulumuna isha kupulumununa; 
## bambi nabo mupepi ne shililo, pe baleeshako pa kuta abanabo musoko. 
## Bamo bata lunwe, na baishiba cikofi. 
## E mulandu wine pa kwikala bafwaya mu fifulo ifibalingile, ku kuso nelyo kulyo. 
## Pa kulwisha pene kuti cila muntu naikwatila impeta shakwe, bacela ne misumbi cintobentobe. 
## Nga impeta shili mu ibeta, umuntu onse aleshiba ulupeta lwakwe nga lwalya nangu eo balya.
## Ukulya  e mukutila  impeta nga shakontana, ulwafumina kunse ninshi balulya. 
