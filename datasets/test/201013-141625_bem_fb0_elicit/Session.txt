## Nompa pano epo twalaumfwa ifyo bateya amaliba ya mpuku.
## Amaliba ya mpuku na ya tuni fyalilekana muli fimofimo. 
## Pa kuteya amaliba ya mpuku imilimo ilacepako ukucila aya tuni.
## Abakuteya amaliba bema lucelocelo nga filya fine bema pa kuya ku milimo imbi. 
## Ilyo tabalaima bali no kupekanishishalibela fyonse ifibombelo, inkasu, amasembe no bukungilo bwine kufuma nabo ku mushi, tukalundwe no tubalala.
## Nga bafika mu mpanga bali no kufwaya amendo apo impuku shingila. 
## Kuti basalangana baleenda akatalamukila ukufuma ku munankwe, balesapika amendo ne mishita, balefwaya ku fyulu nelyo pa mushilinshi. 
## Ulya uwalengula ubwendo no kwishiba ukuti ni mpuku shingilapo, 
## kuti aeba ababiye pakuti bemusha eka, nabo balafwaila lwa mupepi pa kumupembela.
## Ulya alengula ubwendo kuti aseba fye akamusebo kanono ukulingana ne liba, 
## asebela apo impuku shifumina, aya na ku kupama iciliba, acileta na pa bwendo pene apo asebele.
## Te kubikila pakati ka bwendo iyo, ni mupepi no bwendo atemwa mu mushita.
## Afwaya ulushishi na kanamumpanda. 
## Kanamupilikisho na kanamunsanki tafifwaikwa ku maliba ya musango uyu, kano fye iliba no lushishi na namumpanda epela. 
## Ku lushishi ulo apyatile umumposempose eko akakila no bulyo, akakila pakati kalushishi.
## Ku mpela ibiye iya lushishi akakilako akamuti atemwa icani pa kukanalesha ulushishi ukukulika.
## Imilimo yonse ii nga yapwa, kwimya iliba, no kuliteka pa mpela ya mumposempose uko akakile akamuti, 
## aisapisha pakati ke liba no bulyo bwaikalila pakati, umumposempose wapalamisha ku iliba, autinta waisafumina na pa mpela ye liba; 
## ashimpa na namumpanda epo aisapisha umumposempose, 
## iliba lyaisa shintilila pa mumposempose epo lyasama, 
## aupomba na kuli namumpanda akaka no kukaka, ninshi ateya capwa.
## Bonse kuti baleteya ifyo fine mu ncende monse balelengula amendo atemwa imishita. 
## Kuti bateya fye ayengi mpaka banaka, kano fye ninshi ubukungilo nga bwapwa elyo balabwelela ku mushi.
## Ubushiku impuku nayo yebele kanje ndafwaya ifyakulya ku nse insala itwipaya na bana. 
## Insala ni ndiminwa te mpulilwa. 
## Umulume wa mpuku nao alaeba umukashi ati: 
## “Enda nkutwale mwandi, pantu nomba kwatalala, ifilwani fyacepako, kusuka twatolako akesholo twaisamyangula na bana, batila tailya watensha kanwa.”
## Kuti fye cilya shafumina panse, shaumfwa ubwema bwa ku bukungilo bwaletela. 
## Kwaba nomba kufwaya ico canunkila mu musango uyo. 
## Bwangu-bwangu kurnona, imo yacincila no kucincila, yebele kanje mbule nine uleke tusende. 
## Yaingila na mu iliba, yatendeka ukuputula umumposempose. 
## Nomba nga yaputula, iliba nalyo kufutuka, pantu apakushanshisha pabula, kufwanta ne mpuku ku mutwe atemwa pakati.
## Ilya ishele kunse yena kufulumuka yaya, atemwa yaya ilafwaya ifilyo kumbi, yasha iibiye naifwantwa no kufwa naifwa.
## Nga cakuti iliba talyateyelwe bwino, kuti shasendamo fye ubulyo shaya no kuya.
## Ulucelo ku maca abene ba maliba nabema, abasendamishe balebakuntila na ku fiibi, baima batungana no mulongo ukuya ku kulengula.
## Pa nshita ii tabali na kushana iyo, kuti pe liba lya munabo onse kano basangwepo, bamone nga aipaya atemwa iyo, bamupembela pakuti ateye cipyacipya. 
## Ifyo fine balengula yonse yapwa, balabwelela na ku mushi. 
## Mu nshila balependa nefyo bepeye.
## Kwena teti bashuke bonse umo bapelele; bamo kuti baipaya, bambi bena babwelamo fye. 
## Lelo na bashipeye bene balasekela, pantu kuti tabalafika ku mushi, abanabo abepeye ishingi babapelako, nelyo ukwisalyako pa musumba wa bwali.
## Nga bafisha ku mushi, kuti bababako amasako, elyo batumbula, bapela na bafyashi babo babepikila.
## Abakalamba te bengi abafukila ukulya impuku sha mapanga na basoolo na mafutu. 
## Kanshi ni bacibinda bene e bailemena muli ubu bubamfi.
## Utupuku twa musango uyu tabashamo muto. 
## Nga cakuti ku baleipika umo alaba ashamo umuto kuti bamuseka nganshi, kabili abengi teti balyemo.
## Ku Lubemba abanakashi tabalya mpuku, nelyo kaice sana kuti bakalesha abati umwanakashi tafwile kulalya twa lubabo.
