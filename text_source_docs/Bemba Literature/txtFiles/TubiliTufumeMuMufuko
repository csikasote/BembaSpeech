Tubili Tufume mu Mufuku
Ukapokelela Umutwe wa Mbushi pa Cipunda
No Lupila lwa Muno
Kampamba-we-Ulu
Uyu te Muntu Iyoo
We Ciwa Nobe Watuletelela Ee!
Insoso-mbi Iponya Tumba

TUBILI TUFUME MU MUFUKO
PATILE akantu abantu balikele. Kwaliponene insala iikalamba sana mu calo. Abantu balecula sana pa kumona utwakulya, e calengele abengi baleteya fye inkose ne myando ya nama. Nomba kwali no muntu umo uushaishibe kuteya inkose; aupile ne canakashi cimo icamubili uukulu sana. Umwaume wena ali fye na kamubili akanono. Ico ali akamukooka; lyonse nga batampa ukulwa, ilyanakashi lyalemuma. Kuti lyamusunsha fye umuku umo ali na panshi, walacema no kucema. Elyo ico acilile umulume amaka, aleti fye lyonse nga afwaya ukucita icintu cimo, umulume nga akanako ninshi ni mpasase alefwaya.

Ubushiku bumo umukashi alaebaula umulume, ati we cimuntu we uli cipuba, abaume banobe bonse baleteya inkose, epapa tabalecula ku nsala nga ifwe. Umulume asuka aima aya mu mpanga ku kuteya inkose. Ayateya shitatu. Ulucelo acelela ku kulengula. Cilya fye apalama asanga nakwikatwa icuni icikulu sana. Atemwa sana, asekela na mu masaya ati lelo lyena bamama baleyantemwa. Cilya ati aciikate acipaye, casosa aciti napapata shikulu wandi winjipaya, kuti nakwafwa na ine. Umuntu ati ala, kabili lelo naine nashuka fye, imipashi yantangata, ne muntu nacula muno ku kupumwa. Ni mpofu ishimoná kusuka yanyanta. Icuni kabili aciti iyo shikulu winjipaya, ndekwafwa. Umuntunse ulya camupesha amano pakuti icuni eco cilemulansha! Ati tata e filya batoola umupamba, icuni ici kancileke. Awe acileka. Nomba cilya fye acileka, caluka na kamufuko kamo ifi, casosa no kusosa aciti we mufuko wandi cita ifyo ucita! Mwafuma ifilyo ifingi sana. Camupa ne filyo ifyo aciti akulya. Cilya aikuta fyashalapo.

Kabili aciti we mufuko wandi mina. Kabili fyonse fyaingila. Cabula na kamufuko kene kalya camupela. Calamweba no kumweba aciti aka kamufuko nakupela, utile fye ilyo wafika ku mushi wisaleko ne cibi, utile no kuti we mufuko wandi cita ifyo ucita! uleyamona ifilyo fyonse ifi fyafuma pano fileyafuma. Umukashi obe aleyalya afilwe no kufilwa. Nga fyashalapo kuti watila fye we mufuko wandi mina, kabili fyonse fileyaingila. Ifyo fine efyo ulecita Iyonse nga mwaumfwa insala no mukashi obe. Umuntunse alala na panshi atota no lupi ati wangafwa shikulu. Aima no kwima alabwelela na ku mushi.

Nomba ico insansa shafulisha, aluba ne nshila umo afumine. Pantu lyonse alatontonkanya fye ifyo umukashi aleyatemwa ku mushi. Akonka ne nshila imbi iyo ashacisamo. Apulikilwa fye afika pa mitanda apaali umwanakashi umushimbe na bamwane babili abakashana. Cilya ati apitilile, bamumona abati ala imwe bashiKanyanta bushe kuti mwapitilila fye ifyo fine ukwabula nangu ukutwasuka. Ati omfwe uko abanaka pa menso basosa ifyo, mu mutima ati no kuti lelo nangu ndi no mufuko wandi uyu nga mpite fye ifi fine pali banakapete! Awe abweluluka no kubweluluka, ati ala iyo nacilati nalimo tamulipo. Baingila na mu ŋanda, "bamufwaila no tulyo alalya. Ati apwe ukulya, ati kwena pali aba banakapete epo mfwile ukuilanga no mufuko wandi. Aeba na banakashi ati isaleniko icibi. Baisalako ne cibi, ati no kuti we mufuko wandi cita ifyo ucita. Mukwai ifilyo fyafuma ifingi sana, ifya misango misango, no bwalwa kumo. Balya, banwa no bwalwa, bakolwa no kukolwa, na cibinda wa mufuko wine nao akolwa. Cilya ubwalwa bwapwa; nyina kwa bakashana aeba cilumendo ati twendeni mutandashepo mwibala Iyesu. Ashaaeba bamwane ati mushale mwapikula umufuko uwapalana no mufuko wakwe. Bashala babila no mufuko uwapalana sana na ulya wine ali nao. Babula no mufuko ulya ali nao baposa na mwifungu, elyo babika na ulya bapikwile apo abikile umufuko wakwe.

Ku mabala uko baile, batandala, babwela, aisasanga no mufuko; ena ati fye e ulya wine umufuko wandi, neco nakolwa no kukolwa. Alaya na ku mushi.  

Cilya fye afika, asanga umukashi epike ubowa. Ati ketile mama ifyo fimowa wipike, ninjisa ne filyo ifisuma sana. Umukashi ati nga fili kwi? Ati nine njishibe ketile fye ifimowa, walaisamona. Pa kusosa ekete na mu musana, aletumba ne nkanshi. Umukashi ati cisuma, nomba ine umuntu nga alembepa fye naonaula ubowa bwandi kuti apaapa icapaape nkola. Awe aitila no bowa. Abalume baisalako ne cibi bati no kuti we mufuko wandi cita ifyo ucita! Nakalya, no kuti mufume nelyo kamo iyoo. Kabili abwekeshapo: we mufuko wandi cita ifyo ucita. Nakalya ni mwa poo. Ilikashi lyati no kuti, ee, umuntu nga alembepa fye, afwaye no bwendo ukwakwingila! Umulume no mwenso waisa, ati mwandi naine nashama cine. 

Kabili abwekeshapo ati we mufuko wandi shicita ifyo ucita! Nakalya! Ilikashi lyakekata no kukekata lyakalasa na pa wakosa; lyapama, lyapama, lyalebela. Akalume akati napapata mama wandi mbelelako uluse. Limbilimbi fye elyo kapusunsukako kafulumukila na mu kati ka mushi, no bwalwa kakolelwe bwakaputauka na pa kmenso. Limbilimbi fye elyo kaisasokelela ku kusendama. Kalala fye umutwe ushili tulo. Ulucelo celo ku nco, nakema ninshi na bakashi kabasha mu tulo, kalungama no ko kateele inkose.  Kasanga ne cuni cilya; kalashimika no mulandu onse. Naco aciti ninjishiba fyonse ifyo bakucitile, nefyo umufuko obe walubile. Nomba tacili na mulandu.

Cabula no mufuko umbi camupela. Aciti no mufuko obe wine ulya uwamailo ulelondoka. Elyo aciti umufuko uyu nakupela wena kuti wati fye tubili tufume mu mufuko. Elyo pa kwingila napo kuti wati tubili twingile mu mufuko. Umuntu ulya ati natota we mfumu yandi. Alabwelela na ku mushi. Apita na pa mitanda ilya ine apitilepo lilya bamwibile umufuko wakwe. Bati bamumone fye kutalikutali bamukonkela no kumukonkela, baleti fye na lelo aisa no mufuko umbi. Kuti fye cilya aiteneka, abati tulangeniko uyu mufuko mwaisa nao lelo. Nao ati awe inshamulange, pantu uyu wena usuma ukucila pali ulya nali nao mailo. Pa kusosa kuti watila fye tubili tufume mu mufuko wamona ifilyo fyalafuma mitamita. Nomba tabebele ifyakusosa pa kwingisha iyoo. Bati bekale fye panono nyina kwa bakashana ati bashiKanyanta taleni twendeni uku mwebeko tumo, ashinisha na bamwane ukuti bamone ifileshala fyafuma mu mufuko. Cilya fye bafumapo, abakashana bashala babula no mufuko ulya bati no kuti tubili tufume mu mufuko; ninshi nabesalako ne cibi! Mukwai mwaisafuma no tulumendo tubili utwapambana, twatampa no kubooma; twauma, twauma!

Kuti lilya baisa, baisasanga fye imilopa ilekonkomoka mu nyoma na mu tunwa. Umwine wa mufuko ati imwe mwaleyeba ukucenjela, naine pakuti ndeshe utubantu twandi ukumuuma kano musokolole umufuko wandi ulya mwamfinshishe mailo.



 

